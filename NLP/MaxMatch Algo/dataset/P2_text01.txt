فکر و نظر کی دنیا میں کوئی بات حرف آخر نہیں ہوتی۔یہ غو رو فکر کا مسلسل عمل ہے جو کسی سماج کے زندہ ہونے کی علامت ہے۔اس سے جہاں روایت پر نئی نسل کا ایمان پختہ ہوتا ہے، وہاں اسے یہ موقع ملتا ہے کہ نئے دریافت شدہ حقائق کو بھی اپنے افکار کا حصہ بناتے رہیں۔تاہم سوچ بچار کا یہ عمل اسی وقت نتیجہ خیز ہوتا اور مثبت ارتقا کو یقینی بناتا ہے جب یہ تنقیدی شعور سے بہرہ مند ہو۔

تنقیدی شعور فکری ارتقا کو ایک نظم کا پابند بناتا ہے۔اس کے آداب متعین کرتا ہے۔وہ کسی سیاق و سباق کو پیش نظر رکھتا ہے۔ ناقد کو معلوم ہوتا ہے کہ وہ کس پہلو پر تنقید کر رہا ہے۔سماج بھی تنقید کو اسی تناظر میں دیکھتا ہے۔لوگوں کو یہ موقع ملتا ہے کہ وہ کسی موقف کو پرکھ سکیں۔ان پر اس کے مثبت پہلو واضح ہوں اور ساتھ منفی بھی۔یوں یہ تنقید ایک مثبت عمل بنتی اور معاشرے کو فکری سرمایے سے مالا مال کردیتی ہے۔اس سے مکالمے کا کلچر پیدا ہوتا ہے۔مناظرے کی حوصلہ شکنی ہوتی ہے، جو تلاش حق سے زیادہ برتری کی منفی نفسیات کو فروغ دیتا ہے۔

یہ تنقیدی شعور دو امور کے تابع ہے: فکری پختگی اور علمی دیانت۔علم پختہ نہ ہو تو زیرِ تنقید موقف کی درست تفہیم نہیں ہوتی۔ناقد تنقید کو سیاق و سباق کا پابند نہیں رکھ سکتا۔اس طرح تنقید کے نام پر رطب و یابس کا ایک مجموعہ وجود میں آتا ہے۔ اس سے فکری پرا گندگی تو پیدا ہو سکتی ہے، نظری ارتقا نہیں۔دیانت نہ ہو تو تنقید کے نام پر بہت سی ایسی باتیں زیر تنقید فکر یا شخصیت سے منسوب کر دی جاتی ہیں جو اس کے حاشیۂ خیال میں بھی نہیں ہوتیں۔ بایں ہمہ،ادھوری بات بتائی جاتی ہے اور دوسری باتوں کو چھپایا جاتا ہے۔
تنقیدی شعور اگر پختہ اور آداب کا پابند ہو تو کس طرح فکری ارتقا کا سامان کرتا ہے، مسلمانوں کی علمی روایت اس کی ایک اچھی مثال ہے۔مسلمانوں کے علمی ذخیرے میں بہت سی روایات احادیث پیغمبر کے عنوان سے شامل ہیں جو صریحاً قرآن مجید اور عقل سلیم کے خلاف ہیں۔اسی ذخیرے میں اُن اہل علم کی تحقیق بھی موجود ہے جنھوں نے دلائل کے ساتھ بتایا ہے کہ رسالت مآب صلی اللہ علیہ وسلم کی طرف ایسی روایات کا انتساب ثابت نہیں۔اس کے باوجود ایسی روایات کو پذیرائی ملتی اور وہ مسلسل بیان ہو تی رہتی ہیں۔مثلاً امام غزالی کی احیاء علوم الدین ہے۔ اس کتاب کے بارے میں کہا جاتا ہے کہ اگر مسلمانوں کا تمام تر علمی سرمایہ دریا برد ہو جائے اور یہ کتاب محفوظ رہ جائے تو بھی اطمینان رکھنا چاہیے کہ کچھ ضائع نہیں ہوا۔یہ کتاب بے بنیاد روایات سے مملو ہے۔اس پرامام ابن تیمیہ کی تنقید موجود ہے۔ کہتے ہیں کہ ابن جوزی نے الاحیاء کے نام سے ایک کتاب لکھی جس میں ان روایات کی کم زوری کو بیان کیا گیا ہے۔ اس کے باوجود امام غزالی کے سند سے ایسی روایات مسلسل بیان ہو رہی ہیں۔

جدید ذہن کا آدمی جب ایسی روایات کو پڑھتا ہے تو اس کے خانۂ دل میں تشکیک کی کھڑکی کھل جاتی ہے۔اہل علم تواس حقیقت کو پا لیتے ہیں کہ چند روایات کے مشتبہ ہونے سے یہ حقیقت متاثر نہیں ہوتی کہ پیغمبر صلی اللہ علیہ وسلم کی سنت دین کا مستقل ماخذ ہے جس کی بنیاد چند راویوں کی سند پر نہیں۔اس کی اساس امت کے تو اتر پر ہے۔مزید یہ کہ محدثین کی غیر معمولی محنت اور عرق ریزی نے سنگ ریزوں اور جواہر کو اس طرح الگ کر دیا ہے کہ کوئی کم زور بات دین میں جگہ نہیں بنا سکتی۔سب لوگ، مگر رسوخ فی العلم نہیں رکھتے۔چونکہ یہ روایات اس کے باوجود مسلسل بیان ہوتی ہیں،اس لیے تشکیک کی کھڑکی بند نہیں ہوتی۔جب کچھ لوگ اس تنقیدی پہلو کو نظر انداز کرتے ہیں تو وہ چند کم زور روایات کو بنیاد بنا کر سنت کا بطور ماخذ دین انکار کر دیتے ہیں۔

بیسویں صدی میں اس نقطۂ نظر کو ایک حد تک پذیرائی ملی۔پاکستان میں غلام احمد پرویز صاحب نے اسے بہت شد و مد کے ساتھ پیش کیا۔مولانا سید ابو الاعلیٰ مودودی اور بعض دوسرے اہل علم نے اس نقطۂ نظر پر نقد کیا۔یہ بحث اس تنقیدی شعور کی بہت اچھی مثال ہے جو معاشرے کے مثبت فکری ارتقا کو یقینی بناتی ہے۔پرویز صاحب کی کتب موجود ہیں۔مولانا مودوی کی سنت کی آئینی حیثیت بھی ہمارے علمی ذخیرے کا حصہ ہے۔حال ہی میں محترم شکیل عثمانی صاحب نے جناب غلام احمد پرویز کی فکر کا علمی جائزہ کے عنوان سے بعض نادر اور اہم تحریروں کا مجموعہ شائع کر دیا ہے۔اس سارے کام نے ہماری علمی روایت کو آگے بڑھایا ہے۔اس کی وجہ یہ ہے کہ اس میں فکری پختگی ہے اور بڑی حد تک علمی دیانت بھی۔میں ان کتابوں کا ذکر نہیں کر رہا جو مناظرانہ اسلوب میں لکھی گئیں۔اب دین کا ایک طالب علم دونوں اطراف کا موقف جان سکتا ہے اور مو ضوع زیر بحث کی اچھی طرح تنقیح ہو جاتی ہے۔

غزل اور جواب آں غزل کا سلسلہ آج بھی جاری ہے، مگر تنقیدی شعور کے بغیر۔اس سرمایے میں کم تنقید ایسی ہے جو علمی پختگی اور فکری دیانت کا مظہر ہو۔ اس کی ایک مثال استاذ گرامی جاوید احمد صاحب غامدی پر بعض ہم عصروں کی 'جاری' تنقید ہے۔جاوید صاحب نے کچھ عرصہ پہلے امریکا کا سفر کیا۔اس دوران میں ایک لیکچر کے اختتام پرلوگوں کے سوالات کے جواب دیے۔ایک سوال یہ تھا کہ مسلمان معاشروں میں مذہبی انتہا پسندی کے اسباب کیا ہیں؟ انھوں نے یہ اسباب گنوائے اور ساتھ ہی ان کا حل پیش کیا تھا۔ان میں ایک حل یہ تھا کہ مسلم طلبا و طالبات کو بارہ سال کی وسیع البنیاد تعلیم دی جائے۔اس کے بعد وہ تخصص کے درجے میں جائیں۔اس مرحلے میں وہ چاہیں تو ڈاکٹر بنیں اور چاہیں تو عالم دین۔

جاوید صاحب نے اس سوال کے جواب میں جو نتائج فکر پیش کیے، اس کے دلائل انھوں نے تفصیل کے ساتھ اپنے بارہ خطبات میں بیان کیے جو امریکا کے شہرڈیلس میں دیے گئے۔ انھوں نے پہلے پانچ خطبات میں وہ دلائل بیان کیے جن کی بنیاد پر موجودہ مذہبی فکر کے بارے میں یہ راے قائم کی گئی۔اس کے بعد سات خطبات میں یہ بتایا کہ وہ اس انتہاپسندی کا جو حل تجویز کر رہے ہیں،اُس کے دلائل کیا ہیں۔یہ خطبات یو ٹیوب پر موجود ہیں۔ان نتائج فکر پر تنقید ہو سکتی ہے۔اس کا صحیح طریقہ، مگر یہ ہے کہ پہلے ان دلائل کو رد کیا جائے جن کی بنیاد پر یہ نتائج مرتب کیے گئے ہیں۔اسی طرح اگر مجوزہ حل کی غلطی کو واضح کرنا مطلوب ہے تو اس کے لیے بھی لازم ہے کہ ان دلائل کو مخاطب بنایا جائے جن پر ان کی اساس رکھی گئی ہے۔

اگر تنقید کے لیے اس طریقے کو اختیار کیا جاتا تو مسلم سماج کا فکری سفر آگے بڑھتا۔پڑھنے والے کے سامنے دونوں اطراف کے دلائل ہوتے اور یوں اسے راے قائم کرنے میں مدد ملتی۔اس میں مسلمانوں کا بحیثیت مجموعی بھلا ہوتا۔اب اس کا اہتما م نہیں۔مثال کے طور پر جاوید صاحب اس سوال کا جواب دے رہے ہیں کہ مسلم معاشرے میں انتہا پسندی کیسے پیدا ہوئی؟ اس پر تنقید یہ ہو رہی ہے کہ انھوں نے امریکا کی دہشت گردی کا ذکر کیوں نہیں کیا؟ کیا انھیں جاپان کی دہشت گردی یاد نہیں؟اسی طرح جب وہ بارہ سال کی وسیع البنیاد تعلیم کا ذکر کرتے ہیں تو اس پر تنقید کرتے وقت کہیں یہ ذکر نہیں کہ اس تعلیم سے ان کی مراد کیا ہے؟ کیا یہ وہی بات ہے جو 'یونیورسل تعلیم' کے ذیل میں بیان ہو تی ہے؟ کیا ناقد یہ جانتے ہیں کہ کیسے جاوید صاحب اس میں قرآن مجید کی تعلیم کو شامل کرتے ہیں؟

اس وقت اس تنقید کا تفصیلی جائزہ لینا مقصود نہیں۔صرف یہ واضح کرنا ہے کہ تنقید کا کام کیسے ایک تعمیری سرگرمی بن سکتا ہے اور مسلم سماج کے مثبت ارتقا میں معاون ہو سکتا ہے۔اگر تنقید کے بنیادی عوامل پیش نظر نہ رہیں تو ایک مفید کام بھی نہ صرف افادیت سے محروم ہو جاتا ہے، بلکہ فکری پراگندگی کا باعث بنتا ہے۔



کچھ عرصہ قبل پاکستان کی ایک مؤقردانش گاہ مردان یونیورسٹی میں بڑا اندوہ ناک واقعہ پیش آیاجس نے ہزاروں کو رلا دیا اور رائج مذہبی فکر پر سوال کھڑے کر دیے ۔ اس یونیورسٹی کے طلبہ کے ایک مشتعل ہجوم نے اپنے ہی ایک ساتھی کو بڑی بے دردی سے شہید کر ڈالا۔ پی ایچ ڈی کا طالب علم مشعل خاں ایک گبرو،نڈر اور متفکر نوجوان تھا اور یونیورسٹی انتظامیہ پر اس کی کوتاہیوں کی وجہ سے تنقیدیں کرتا رہتا تھا ۔ شانِ رسالت میں گستاخی کا الزام لگا کر مشتعل ہجوم نے اُسے کمرے سے باہر گھسیٹا، زد و کوب کیا، کپڑے پھاڑے، پھر ایک نوجوان نے اُس نیم جاں کے سر میں تین گولیاں اتاریں۔ اور ایک شقی نے اس کا سر پتھر سے کچل دیا۔اس کے اعضا کو توڑا گیا ، نوچا اور کھسوٹا گیا۔ یہ بے رحم قاتل اُسے نذرآتش کرنے کے درپے تھے کہ کسی نے مشعل کے بے جان لاشے کو ان کے چنگل سے چھڑا کر آگ میں جلانے سے بچا لیا۔ ظالموں نے اس ظلم کی ویڈیو بھی بنائی اور انٹرنیٹ پر ڈال دی ۔جب اُس کی میت گاؤں میں لائی گئی تو مسجد کے جاہل اور فسادی امام نے اعلان کر دیا کہ کوئی اس کی نماز جنازہ نہ پڑھے کہ وہ مرتدو گستاخِ رسالت تھا۔ یعنی الزام بھی لگایا اور خود ہی فیصلہ بھی سنا دیا!!دوسرے گاؤں سے کچھ لوگ ہمت کر کے آئے تب اس کی نمازجنازہ پڑھی گئی۔ شہید مشعل کو کیا معلوم تھا کہ بے رحم یونیورسٹی انتظامیہ ماں باپ کے اکلوتے چراغ کو یوں بجھا دینے کی سازش کر ڈالے گی!! بہر حال بڑا افسوس ناک واقعہ ہے جس پر علما میں سے مفتی محمد نعیم ،مفتی تقی عثمانی اور کچھ اور لوگوں نے اس واقعہ کی سخت مذمت کی ۔عدلیہ نے اس کا ازخود نوٹس لیا اور انتظامیہ بھی دیر سے ہی سہی جاگی مجرم پکڑے بھی گئے، مگر اس کے پیچھے جو مذہبی بیانیہ ہے، اس پر کوئی توجہ نہیں دے رہا ہے۔

مشعل خاں جیسے المیے پاکستان میں نئے نہیں ہیں۔اس واقعہ کے حوالہ سے کئی سارے مضامین پڑھنے میںآئے خاص کر ان کے جو مذہب پسند یا اسلام پسند کالم نگار کہے جاتے ہیں۔بڑا دکھ ہوا کہ اتنا ہول ناک حادثہ ہو گیا،ایک سازش کے تحت توہین رسالت کی افواہ پھیلائی گئی ،طلبا کے ہجوم کو اسلام کے اور دین کے نام پر گمراہ کیا گیا اور ایک معصوم جان کواس وحشیانہ انداز میں بربریت کا نشانہ بنایا گیا کہ ہلا کو اور چنگیز کی روحیں بھی شرما جائیں، مگر ہمارے اسلام پسند حضرات کو آفریں ہو جو یہ کہنے کا گردہ رکھتے ہیں کہ' ایسے واقعے روز ہی ہوتے رہتے ہیں،کہ فلاں جگہ فلاں حافظ صاحب کو شہید کیا گیا، فلاں واقعہ میں فلاں مدرسہ کے معصوم طلبہ جان سے گئے تب اتنا واویلا نہیں کیا گیا'۔ایک اور صاحب یوں گویا ہوئے کہ' جو ہوا برا ہوا، مگر یہ تو ماننا پڑے گا کہ مشعل خاں توہین رسالت کا مرتکب نہیں بھی ہوا ہو ، تھا تو وہ لبرل اور آزاد خیال'۔ اس لیے ہمیں نظر رکھنی ہوگی کہ ہماری سوسائٹی کدھر جارہی ہے؟ بچوں کو تربیت دینی ہو گی ایسا نہ ہوکہ وہ ملحد لبرلوں کے شکاربن جائیں۔ اس واقعہ کے حوالہ سے ایک اور مضمون نگارنے یوں خامہ فرسائی کی کہ آج مذہب پر برا وقت آگیاہے اور لبرل فاسقین مسلمات کو چیلنج کر رہے ہیں،اجماعی مسائل زیر بحث لا رہے ہیں، اس سب کو روکنا ہو گا تبھی ملک میں امن آئے گا وغیرہ ۔ایک مشہور مذہبی و سیاسی رہنما نے واقعہ کی حقیقت جانے بغیر تبصرہ فرمایا کہ ''جب تک حکومت اہانت کے کیسوں میں قانون کے مطابق کارروائی نہیں کرے گی ہجوم قانون کو اپنے ہاتھ میں لیتا رہے گا''۔ (ان تبصروں کے بین السطور میں کیا یہ پیغام چھپا ہوا نہیں ہے کہ لبرلوں اور آزاد خیالوں اور دوسری راے رکھنے والوں کو جینے کا کوئی حق نہیں،انھیں کچل ڈالو؟)

مشعل خاں کے واقعہ کے کچھ ہی دن بعد ایک دوسرے علاقہ میں شانِ رسالت میں گستاخی کے الزام میں تبلیغی جماعت کے تین معصوم افراد پر بھی فریقِ مخالف کے ایک جوشیلے اور بہکے ہوئے نو جوان نے رات کے اندھیرے میں مسجد کے اندر گھس کر چاقو سے حملہ کیا جس میں ایک فرد تو جاں بحق ہو گیا، باقی شدید زخمی ۔اس طرح کے واقعات کے بعد پورے معاشرہ میں ایک بیداری پیدا ہونی چاہیے تھی جو بدقسمتی سے نہیں ہوئی ۔حد تو یہ ہے کہ سول سوسائٹی نے بھی اپنے اطوار نہیں بدلے عامر لیاقت حسین اور اوریامقبول جان نے لفظوں سے کھیلنے اور مذہب کے غلط استعمال میں کوئی کسر نہیں چھوڑی ۔حال ہی میں جس طرح مولوی خادم حسین رضوی نے قانون توہین رسالت سے متعلق حکومت کی ایک غلطی (جسے درست کر لیا گیا) کو بنیاد بنا کر دن کا دھرنا دیا، اس کے خلاف پولیس ایکشن کی ناکامی اور اس پر فوج نے حکومت کا کہنا نہ مان کر جس طرح دھرنے والوں میں رقمیں بانٹیں اور دنیا بھر میں پاکستان کی جگ ہنسائی کروائی، اس سے بھی معلوم ہوتا ہے کہ معاشرہ اپنی مذہبی انتہا پسندی سے باز آنے کے لیے تیار نہیں ہے۔اس حوالہ سے دھرنے اور عظمت رسالت کانفرنسیں ہو رہی ہیں،معاشرہ میں مذہبی جنونیت بڑھتی ہی جارہی ہے، وجہ یہ ہے کہ اس سلسلہ میں جو مذہبی بیانیہ ہے، اس پر نظرثانی کے لیے کوئی تیار نہیں جس کی جانب محترم جناب جاوید احمد غامدی بہت دنوں سے قوم کو متوجہ کر رہے ہیں۔

ہمارا مذہبی طبقہ اس سلسلہ میں کس طرح کے دو معیار رکھتا ہے، اس پہلو سے چند باتیں قارئین کی خدمت میں پیش ہیں۔

قانون توہین رسالت کے ذیل میں خاص کرتین چیزیں بیان کی جاتی ہیں: خدا تعالیٰ کی جناب میں گستاخی، رسالت مآب صلی اللہ علیہ وسلم یا کسی دوسرے پیغمبر کی شان میں گستاخی اور قرآن پاک کے بارے میں کوئی نازیبا بیان۔ ہمارے مذہی جوشیلے ذرا ان تینوں کے حوالہ سے اپنے مذہبی، علمی و ادبی تاریخی سرمایہ پر سرسری سی نظر ہی ڈال لیں، ایسی کتنی ہی چیزیں اہل تصوف و ارباب باطن کے ہاں نظر آجائیں گی جن کو بڑی آسانی سے توہین رسالت کے زمرہ میں لایا جا سکتا ہے ۔

اہل تصوف کو ہمارا مذہبی طبقہ جدید اہل حدیث کو مستثنیٰ کر کے، ارباب ذوق ،اصحاب مواجید،عارفین باللہ وغیرہ جیسے بلند الفاظ اور احترام سے لبریز آداب و القاب سے یاد کرتا ہے ۔عالم اسلام میں اکثر مسلمان اِن حضرات اور ان سے منسوب سلاسل اور آستانوں سے عقیدت رکھتے ہیں اور برصغیر میں تو کیا دیوبندی کیا بریلوی تھوڑے ہی مسلمان ہوں گے جنھوں نے ان کی عقیدت کا قلادہ اپنی گردنوں میں نہیں ڈال رکھا ہوگا ۔ان حضرات سے عقیدت کے معاملہ میں لبرل وآزادخیال افراد بھی مذہبیوں سے پیچھے نہیں ہیں۔بلکہ رندمشربی ،آزادخیالی اور صلح کلیت کی سوچ کا تو مرجع ہی یہی حضرات متصوفین اور ان کی زندگیاں ہیں۔تاہم اِن حضرات کے ملفوظات ،احوال و کشوف میں بہت کچھ ایسا ہے (اگراس کی تاویل و توجیہ نہ کی جائے )جو گستاخانہ مواد سے بھی آگے کی چیز ہے۔ مگر اس گستاخانہ مواد سے آسانی سے صرف نظر کر جانے  والے مریدین جو سلمان تاثیر اور مشعل خاں جیسوں کے لیے شمشیربراں بن جاتے ہیں، ذرا اپنے ان بزرگوں کے ہاں بھی جھانک کر دیکھ لیں۔ہم مسلمان عموماً متصوفین کو قدس اللہ اسراہم اور قدس سرہم العزیز کہتے نہیں تھکتے اوران کے کلام میں پائے جانے والے شرک جلی و خفی اور اہانت آمیز مواد کی بڑی آسانی سے توجیہ کر لیتے اور ان کو شطحیات کے خانہ میں ڈال کرتا ویل کر لیتے ہیں۔تو سوال یہ ہے کہ مذہبیت ،تصوف اور فقہ باطن کے پردہ میں آپ کے لیے ہر چیز جائز ہے اور لبرلوں اور اپنے سے اختلاف کرنے والوں کی گردنیںآپ بغیر کسی تحقیق کے بس الزام کی بنیاد پر ناپ دیتے ہیں۔اس دوغلے رویہ کو کیا نام دیا جائے؟

''اولیا'' کے ملفوظات واقوال میں اِس قسم کے جملے اتنے زیادہ ہیں کہ ان کو لکھا جائے تو دفتر کے دفتر بھر جائیں گے، مشتے نمونہ ازخوذوارے کے طورپر چند اقوال قارئین ملاحظہ کر لیں۔(یہ جملے ہم نے مولانا کبیر الدین فوزان قاسمی کے رسالہ فکراسلامی کی تشکیلِ جدید سے لیے ہیں)

مولانا روم  کے مطابق پیر اور ذات باری تعالیٰ برابر ہیں وہ کہتے ہیں:

پیر کامل صورت ظلِ علا یعنی دید پیر دید کبریا

ہر کہ پیر و ذات رایکجا ندید نے مریدونے مریدونے مرید

''پیراللہ کے سایہ کی صورت ہے اور پیر کو دیکھنا خود ذات کبریا کو دیکھنا ہے۔جو مرید پیر اور ذات باری کو''ایک ''نہ دیکھے وہ مرید ہی نہیں مرید ہی نہیں مرید ہی نہیں۔''

یہیں سے تصورِشیخ کا مشرکانہ نظریہ پیدا ہوتا ہے ۔مگر یہ ذات باری تعالیٰ کی جناب میں گستاخی نہیں!

امام غزالی کے نزدیک عوام کی توحید لا الٰہ الا اللہ ہے اور خواص کی توحید لا موجود الااللہ ۔غور فرمائیے کہ اِس سے عقیدۂ توحید پر کس طرح ضرب پڑتی ہے ۔کتنی ہی آیات کریمہ و حدیثوں کا خون ہوتا ہے !مگر غزالی پھر بھی شیخ الاسلام ہیں؟ ابو الحسن خرقانی  نے دعویٰ کیا کہ ''میں خدا سے دو سال چھوٹا ہوں'' ایک بار جلال آیا تو فرمایا: ''میں ہی مصطفائے زمانہ اور خدائے وقت'' ہوں۔ بایزید بسطامی  نے تو اپنا خیمہ'' عرش کے بالکل بالمقابل اور قریب لگا دیا تھا۔ ''وہ یہ بھی فرمایا کرتے تھے: 'سبحاني ما أعظم شأني' (یعنی میں خدا ہوں میری شان کتنی بلند ہے) یہی جملہ حاجی امداداللہ مہاجر مکی سے منقول ہے جن سے تمام اکابرِ دیوبند ارادت کی نسبت رکھتے ہیں۔

صوفیا کے امام اکبر،وحدۃ الوجود کے پہلے فلسفی، مبلغ اور داعی ابن العربی  ابلیس کو مؤحداعظم مانتے تھے پھر بھی شیخ اکبر ہی رہے اور ان کے ماننے والے سلمان تاثیر اور مشعل خاں کا جنازہ پڑھنے سے بھی منع کرتے ہیں کیوں؟ کیا اوریا مقبول جان جواب دیں گے؟قرآن کے بارے میں مولانا رومی فرماتے ہیں:

''میں نے قرآن سے اس کا مغزنکال کر ہڈیاں کتوں کے آگے پھینک دی ہیں۔''

حالاں کہ خود رومی کی مثنوی کا ارباب تصوف کے ہاں کیا مقام ہے، وہ اس جملہ سے پتا چلتا ہے:

''مثنوی مولانائے روم فارسی زبان میں قرآن ہے۔''

مثنوی کے پڑھنے کے لیے قراءت کا لفظ استعمال کیا جاتا ہے۔چودھویں صدی کے ایک بڑے صوفی شیخ فضل رحمان گنج مراد آبادی نے ایک مرید سے کہا: ''مثنوی معنوی بہت پڑھا کرو(اس کو محض لفظاً پڑھنے سے )تین سو آدمی قطب ابدال ہو گئے ہیں''۔

جامع السلاسل شیخ جنید بغدادی  فرماتے ہیں: ''آدم نے حضورالٰہی کو ایک لقمہ کے عوض بیچ دیا،موسیٰ نے دیدار کرنا چاہا، لیکن میں نے دیدارِالٰہی کی تمنا نہیں کی، بلکہ خود خدانے چاہا کہ مجھے دیکھے ،خدا کی قسم قیامت میں میرا جھنڈا محمد صلی اللہ علیہ وسلم کے جھنڈے سے بلند ہوگا،اس کے نیچے تمام جن وانس اور انبیاء ہوں گے ''۔کیا اس جملہ میں صریح توہین رسالت نہیں ہے ؟جو علماے دیوبند، علماے بریلی اور دوسرے فرقوں و جماعتوں کے علما و اکابر صوفی اماموں کی ان ہفوا ت پر یقین رکھتے ہیں اور ان کی تاویل کرتے ہیں،وہ کس منہ سے سلمان تاثیر اور اہانت کے دوسرے مزعومہ ملزمین کا خون مانگتے ہیں؟  کیا مولوی خادم حسین رضوی کے پاس اس سوال کا جواب ہے ؟

صوفی شیخ عبدا القدوس گنگوہی نے فرمایا کہ ''اللہ تعالیٰ نے محمد صلی اللہ علیہ وسلم کو معراج پر بلایا وہ وہاں سے واپس آگئے، خدا کی قسم میں اگر معراج پر گیا ہوتا تو کبھی واپس نہ آتا''(مفہوم)یہ مقولہ علامہ اقبال نے اپنے خطبات میں بھی نقل کیا ہے، بلکہ ایک خطبہ کی ابتدا اسی سے کی ہے اور اس کو نبوت اور صوفیانہ واردات میں فرق کی توجیہ کے لیے دلیل قرار دیا ہے۔عام طور پر توجیہ کی جاتی ہے کہ صوفیا کی روحانی واردات ماوراے کلام ہے ،اس کا تجربہ ممکن ہے لیکن بیان ممکن نہیں اور جب کوئی صوفی مغلوب الحال ہو کر اُسے بیان کرنے کی کوشش کرتا ہے تواس سے بیان میں غلطی ہو جاتی ہے۔جو حسنِ توجیہ یہاں کام میں لائی گئی کیا غیر صوفیا کے لیے نہیں لائی جا سکتی؟ کیا تاج دار ختم نبوت لوگوں کا دل چیر کر دیکھ لیتے ہیں؟

ہمیں مذکورہ بزرگوں سے نہ کوئی چڑ ہے نہ پرخاش اور نفرت۔یہ سارے بزرگ کب کے اللہ کو پیارے ہو چکے۔ ہمارا مدعایہ ہے کہ ان بزرگوں کے مریدین میں امت مسلمہ کی بہت بڑی تعداد شامل ہے ۔اب یہ کیسا تضاد فکر و عمل ہے کہ اپنے بڑوں ، بزرگوں اور مرشدوں کے سات خون معاف ،ان کے لیے ساری تاویلیں تیار،نہ ادب و احترام میں کوئی کمی! اور جو لوگ مذہب کی رائج الوقت تعبیروں سے اتفاق نہیں رکھتے یا ان سے مطمئن نہیں، ان کے خلاف عوام کالانعام کو اکسا دیا جائے !مذہب پسندوں کے اس دوہرے رویہ اور ڈبل اسٹینڈرڈ کا کیا جواز ہے؟ایک کے لیے تاویل اور حسن ظن تو دوسرے کے لیے کیوں نہیں؟ یہ حضرات مریدین سے 'اشرف رسول اللہ' اور 'چشتی رسول اللہ' کا کلمہ تک پڑھوا لیں، لیکن ان کے دین و ایمان پر کوئی فرق نہ پڑے اور دوسرا مذہبی عالم و مفکر رائج مذہبی فکر پر کوئی سوال اٹھا دے تو ہمارے دارالافتا اس کو سیدھے سیدھے ملحد و کافر قرار دے دیں!

ممتاز قادری کی سزا کے بعد''دلیل'' کے ایک کالم نگار نے کہا کہ اس کو شہادت کا درجہ دینے کا مطالبہ عوام کر رہے ہیں اور جمہوریت میں حکومتوں کا کام عوام کی بات ماننا ہوتاہے ،ہم نے ان کے جواب میں عرض کیا کہ یہ جمہوریت نہیں یہ تو  ہے جو جمہوریت کے پردہ میں ہر جگہ حاوی ہوتی جارہی ہے۔ہمارے ملک ہندوستان میں بھی اقتدار پر وہ ٹولہ مسلط ہوچکاہے جو جمہوریت میں نہیں موبوکریسی میں یقین رکھتا ہے اور بدقسمتی سے اب یورپ اور امریکا میں بھی کچھ اسی طرح کا منظرنامہ بنتا دکھائی دے رہا ہے۔

بہرحال ہمارا سوال اہانتِ رسول کے حوالے سے یہ ہے کہ اِس قانون کے علم بردار، محافظ اور حمایتی علما و مفتیین، صحافی اور کالم نگار حضرات کیا مذکورہ بزرگوں کے نقل کیے گئے مقولوں اور ملفوظات کو کرنے کی اخلاقی جرأت کریں گے ؟ اوریا مقبول جان،ڈاکٹر محمد امین اور مولوی خادم حسین رضوی صاحبان کیا خیال ہے ؟

بات جب توہینِ رسالت کی آتی ہے تو بڑے بڑے اس میں اپنی عقل و فکر کو بڑی آسانی سے طاق پر رکھنے کے لیے تیار ہو جاتے ہیں جیسے کہ غازی علم دین کی موت پر اقبال نے کہا''ترکھان کا بیٹا بازی لے گیا''ایک عام دلیل اور منطق یہ دی جاتی ہے کہ برصغیر کی ملتِ اسلامیہ اِس معاملہ میں بہت زیادہ حساس ہے اور اس حساسیت کا اظہار توہین رسالت کے قانون کے تقدس سے ہوتا ہے۔اس معاملہ میں علما، دانش ور، صحافی اور عوامی لیڈر سب ایک ہی پیج  پر  ہیں۔ گویا سب نے مان لیا ہے کہ یہ معاملہ ایسا ہے جس میں کسی دلیل ،کسی منطق اور کسی شرعی استدلال کی سِرے سے ضرورت ہی نہیں۔ حالاں کہ یہ ذہنیت اسلامی نہیں نہ قرآن یاسنت اس کی آب یاری کرتے ہیں۔یہی بات تو ہمارے ملک ہندوستان میں ہندوو فرقہ پرست قوتیں کرتی ہیں۔جن کا کہنا ہے کہ دھرم کا معاملہ آستھا کا معاملہ ہے، اس میں کسی دلیل اور  کا دخل نہیں ہوتا،یہاں تک کہ عدالت کو بھی دھرم کے کسی معاملہ میں مداخلت کا حق نہیں ہے ۔ اگر برصغیر کے مسلمانوں میں اتنی شدید حساسیت پائی جاتی ہے تو اس کی جڑ قرآن میں نہیں، بلکہ ''باخدا دیوانہ باشی با محمد ہوشیار'' جیسے صوفیانہ مقولوں میں ہے۔اس ذہنیت کی اصلاح معاشرہ کے باشعور لوگوں کو کرنی چاہیے تھی، ان لوگوں کو کرنی چاہیے تھی جو اپنے آپ کو تحریکی فکر کا علم بردار کہتے ہیں۔ مگر یہاں تو گنگا ہی الٹی بہ رہی ہے ۔پاکستان کے امیر جماعت اسلامی ممتاز قادری کے بیٹے کو اسٹیج پر بٹھا کر عوامی ریلیاں کرتے رہے ،گرچہ اس کا ان کو فائدہ نہیں ملا اور نوزائیدہ تحریک لبیک کے منہ پھٹ، بلکہ دشنام طرازی میں ملکہ رکھنے والے ایک چھوٹے سے مولوی نے حکومت کی غلطیوں کو کیش کر کے مولوی سے علامہ اور پھر سیاسی قائد تک کا سفر ایک ہی جست میں طے کر لیا۔

سوال یہ ہے کہ مسلمان توہین رسالت کے نام پر جو مرنے مارنے پر اتنی آسانی سے آمادہ ہو جاتے ہیں، کیا اس کا منشا فی الواقع حبِ رسول کی شدت ہے یا کچھ اور ہی اس نفرت کی تہ میں چھپا ہوا ہے ؟

مناسب معلوم ہوتا ہے کہ اس مناسبت سے اہل دیوبند کی ایک بڑی شخصیت اور اکابر علما کے شیخ مولانا محمود الحسن دیوبندی کی تشخیص قارئین کے سامنے لائی جائے ۔اپنے شاگرد مولانا مناظر احسن گیلانی  کے اسی سوال کے جواب میں مولانا محمود نے فرمایا کہ توہین رسالت کے واقعات پر مسلمانوں کا پُرتشدد ردعمل کسی واقعی حبِ رسول پر مبنی نہیں، بلکہ وہ اس لیے بھڑکتے ہیں کہ اس سے دراصل ان کی انا کو ٹھیس پہنچتی ہے۔ مولانا گیلانی نے یہ واقعہ اپنی ایک کتاب میں نقل کیاہے ،قصہ یوں ہے :ایک دن اس حدیث پر گفتگو کے ذیل میں کہ: ''تم میں سے کوئی شخص اس وقت تک کامل الایمان نہیں ہو سکتا جب تک وہ مجھ سے اپنے رشتہ دار،اپنے مال و دولت اور دوسرے تمام لوگوں سے محبت کرنے والا نہ ہو'' شیخ الہند مولانا محمود حسن دیوبندی نے فرمایا کہ محبت کا تقاضا یہ ہے کہ محبوب کی مرضی کے آگے سب کچھ قربان کر دیاجائے لیکن مسلمان ایسا نہیں کرتے ''گیلانی کہتے ہیں:فقیر نے عرض کیا کہ بحمد اللہ عام مسلمان بھی سرکار کائنات صلی اللہ علیہ وسلم کی محبت کی اس دولت سے سرفراز ہیں ،جس کی دلیل یہ ہے کہ ماں باپ کی توہین کو تو ایک حد تک مسلمان برداشت کر لیتا ہے،زیادہ سے زیادہ گالیوں کے جواب میں وہ بھی گالیوں پر اتر آتا ہے ،لیکن رسالت مآب صلی اللہ علیہ وسلم کی ہلکی سبکی بھی مسلمانوں کو اس حد تک مشتعل کر دیتی ہے کہ ہوش و حواس کھو بیٹھتے ہیں۔ آئے دن کا مشاہدہ ہے کہ لو گ جان پر کھیل گئے ۔سن کر حضرت نے فرمایا کہ ہوتا بے شک یہی ہے جو تم نے کہا،لیکن ایسا کیوں ہوتا ہے؟ تہ تک تمھاری نظر نہیں پہنچی ۔محبت کا اقتضایہ ہے کہ محبوب کی مرضی کے آگے ہر چیز قربان کی جائے۔ لیکن عام مسلمانوں کا جو برتاؤ آں حضرت کی مرضی مبارک کے ساتھ ہے،وہ بھی ہمارے سامنے ہے۔ پیغمبر نے ہم سے کیا چاہا تھا اور ہم کیا کر رہے  ہیں، اس سے کون ناواقف ہے۔ پھر سبکی آپ صلی اللہ علیہ وسلم کی جو مسلمانوں کے لیے ناقابل برداشت بن جاتی ہے،اس کی وجہ محبت تو نہیں ہو سکتی۔ خاک سار نے عرض کیا تو آپ ہی بتائیں اس کی وجہ کیا ہے؟ نفسیات انسانی کے اس مبصرحاذق نے فرمایا کہ سوچو گے تو درحقیقت آں حضرت صلی اللہ علیہ وسلم کی سبکی میں اپنی سبکی کا غیرشعوری احساس پوشیدہ ہوتا ہے۔ مسلمانوں کی خودی اور انانیت مجروح ہوتی ہے  ہم جسے اپنا پیغمبر اور رسول مانتے ہیں تم اس کی اہانت نہیں کر سکتے۔ چوٹ دراصل اپنی اس ''ہم ''پر پڑتی ہے۔ لیکن مغالطہ ہوتا ہے کہ پیغمبر صلی اللہ علیہ وسلم کی محبت نے ان کو انتقام پر آمادہ کیا ہے۔ نفس کا یہ دھوکا ہے۔اپنی جگہ ٹھنڈے دل سے جو غور کرے گا، اپنے طرزعمل کے تناقض کے اس نتیجہ تک پہنچ سکتا ہے۔ بہرحال محبوب کی مرضی کی جسے پروا نہ ہو،اذان ہورہی ہے اور لایعنی اور لاحاصل گپوں سے بھی جو اپنے آپ کو جدا کر کے مؤذن کی پکار پر نہیں دوڑتا، اُسے انصاف سے کام لینا چاہیے کہ محبت کا دعویٰ اس کے منہ پر کس حد تک پھبتا ہے''

رسرچ ایسوسی ایٹ مرکز برائے فروغ تعلیم و ثقافت مسلمانان ہند۔


روزے کا مقصد قرآن مجید نے سورۂ بقرہ کی آیت میں یہ بیان کیا ہے کہ لوگ خدا سے ڈرنے والے بن جائیں۔ اِس کے لیے اصل میں  کے الفاظ آئے ہیں، یعنی تمھارے اندر تقویٰ پیدا ہوجائے۔ قرآن کی اصطلاح میں تقویٰ کے معنی یہ ہیں کہ انسان اپنے شب و روز کو اللہ تعالیٰ کے مقرر کردہ حدود کے اندر رکھ کر زندگی بسر کرے اور اپنے دل کی گہرائیوں میں اِس بات سے ڈرتا رہے کہ اُس نے اگر کبھی اِن حدود کو توڑا تو اِس کی پاداش سے اللہ کے سوا کوئی اُس کو بچانے والا نہیں ہو سکتا۔

روزے سے یہ تقویٰ کس طرح پید اہوتا ہے ؟ اِس کو سمجھنے کے لیے تین باتیں پیش نظر رہنی چاہییں:

پہلی یہ کہ روزہ اِس احساس کو آدمی کے ذہن میں پور ی قوت کے ساتھ بیدار کر دیتا ہے کہ وہ اللہ کا بندہ ہے۔ نفس کے چند بنیادی مطالبات پر حرمت کا قفل لگتے ہی یہ احساس بندگی پیدا ہونا شروع ہوتا اور پھر بتدریج بڑھتا چلا جاتا ہے، یہاں تک کہ روزہ کھولنے کے وقت تک یہ اُس کے پورے وجود کا احاطہ کرلیتا ہے۔ فجر سے مغرب تک کھانے کا ایک نوالہ اور پانی کا ایک قطرہ بھی روزے دار کے حلق سے نہیں گزرتا اوروہ اِن چیزوں کے لیے نفس کے ہر مطالبے کو محض اپنے پروردگار کے حکم کی تعمیل میں پورا کرنے سے انکار کردیتا ہے۔ روزے کا یہ عمل جب بار بار دہرایا جاتا ہے تو یہ حقیقت روزے دار کے نہاں خانۂ وجود میں اتر جاتی، بلکہ اُس کی جبلت میں پیوست ہوجاتی ہے کہ وہ ایک پروردگار کا بندہ ہے اور اُس کے لیے زیبا یہی ہے کہ زندگی کے باقی معاملات میں بھی تسلیم واعتراف کے ساتھ وہ اپنے مالک کی فرماں روائی کے سامنے سپر ڈال دے اور خیال وعمل، دونوں میں اپنی آزادی اور خودمختاری کے ادعاسے دست بردار ہوجائے۔ اِس سے، ظاہر ہے کہ خدا پرآدمی کا ایمان ہر لحاظ سے زندہ ایمان بن جاتا ہے، جس کے بعد وہ محض ایک خدا کو نہیں، بلکہ ایک ایسی سمیع وبصیر، علیم وحکیم اور قائم بالقسط ہستی کو مانتا ہے جو اُس کے تمام کھلے اور چھپے سے واقف ہے اورجس کی اطاعت سے وہ کسی حال میں انحراف نہیں کرسکتا۔ تقویٰ پیدا کرنے کے لیے سب سے مقدم چیز یہی ہے۔

دوسری یہ کہ روزہ اِس احساس کوبھی دل کے اعماق اور روح کی گہرائیوں میں اتار دیتا ہے کہ آدمی کو ایک دن اپنے پروردگار کے حضور میں جواب دہی کے لیے پیش ہونا ہے۔ ماننے کو تو یہ بات ہر مسلمان مانتا ہے، لیکن روزے میں جب پیاس تنگ کرتی، بھوک ستاتی اور جنسی جذبات پوری قوت کے ساتھ اپنی تسکین کا تقاضا کرتے ہیں تو ہر شخص جانتا ہے کہ تنہا یہی احساس جواب دہی ہے جو آدمی کو بطن و فرج کے اِن مطالبات کو پورا کرنے سے روک دیتا ہے۔ رمضان کا پور ا مہینا ہر روز گھنٹوں وہ نفس کے اِن بنیادی تقاضوں پر محض اِس لیے پہرا لگائے رکھتا ہے کہ اُسے ایک دن اپنے مالک کو منہ دکھانا ہے۔ یہاں تک کہ سخت گرمی کی حالت میں حلق پیاس سے چٹختا ہے، برفاب سامنے ہوتا ہے، وہ چاہے تو آسانی سے پی سکتا ہے، مگر نہیں پیتا؛ بھوک کے مارے جان نکل رہی ہوتی ہے، کھانا موجود ہوتا ہے، مگر نہیں کھاتا؛ میاں بیوی جوان ہیں، تنہائی میسر ہے، چاہیں تواپنی خواہش پوری کرسکتے ہیں، مگر نہیں کرتے۔ یہ ریاضت کوئی معمولی ریاضت نہیں ہے۔ اللہ تعالیٰ کے حضور میں جواب دہی کا احساس اِس سے دل و دماغ میں پوری طرح راسخ ہوجاتا ہے۔ تقویٰ پیدا کرنے کے لیے ، اگر غور کیجیے تو دوسری موثر ترین چیز یہی ہے۔

تیسری یہ کہ تقویٰ کے لیے صبر ضروری ہے، اور روزہ انسان کو صبر کی تربیت دیتا ہے۔ بلکہ صبر کی تربیت کے لیے اِس سے بہتر اور اِس سے زیادہ موثر کوئی دوسرا طریقہ شاید نہیں ہو سکتا۔ دنیا میں ہم جس امتحان سے دو چار ہیں، اُس کی حقیقت اِس کے سوا کیا ہے کہ ایک طرف ہمارے حیوانی وجود کی منہ زور خواہشیں ہیں اور دوسری طرف اللہ تعالیٰ کا یہ مطالبہ ہے کہ ہم اُس کے حدود میں رہ کر زندگی بسر کریں؟یہ چیز قدم قدم پر صبر کا تقاضا کرتی ہے۔ سچائی، دیانت، تحمل، بردباری ، عہد کی پابندی، عدل و انصاف، عفوودرگذر، منکرات سے گریز، فواحش سے اجتناب اور حق پر استقامت کے اوصاف نہ ہوں تو تقویٰ کے کوئی معنی نہیں ہیں، اورصبر کے بغیر یہ اوصاف، ظاہر ہے کہ آدمی میں کسی طرح پیدا نہیں ہوسکتے۔

روزے کا مقصد یہی تقویٰ ہے اور اِس کے لیے اللہ نے رمضان کا مہینا مقرر فرمایا ہے۔ ہم نے اوپر بیان کیا ہے کہ اِس کی وجہ اللہ تعالیٰ نے یہ بتائی ہے کہ اِس مہینے میں قرآن نازل ہونا شروع ہوا ہے۔ روزے کے مقصد سے اِس کا کیا تعلق ہے؟ استاذ امام امین احسن اصلاحی نے اِس کی وضاحت میں لکھا ہے:

''غور کرنے والے کو اِس حقیقت کے سمجھنے میں کوئی الجھن نہیں پیش آسکتی کہ خدا کی تمام نعمتوں میں سب سے بڑی نعمت عقل ہے اور عقل سے بھی بڑی نعمت قرآن ہے، اِس لیے کہ عقل کو بھی حقیقی رہنمائی قرآن ہی سے حاصل ہوتی ہے۔ یہ نہ ہو تو عقل سائنس کی ساری دور بینیں اور خردبینیں لگا کر بھی اندھیرے میں بھٹکتی رہتی ہے۔اِس وجہ سے جس مہینے میں دنیا کویہ نعمت ملی، وہ سزا وار تھا کہ وہ خدا کی تکبیر اور اُس کی شکر گزاری کا خاص مہینا ٹھیرا دیا جائے تاکہ اِس نعمت عظمیٰ کی قدر و عظمت کا اعتراف ہمیشہ ہمیشہ ہوتا رہے۔ اِس شکر گزاری اور تکبیر کے لیے اللہ تعالیٰ نے روزوں کی عبادت مقرر فرمائی جواُس تقویٰ کی تربیت کی خاص عبادت ہے جس پرتمام دین و شریعت کے قیام و بقا کا انحصار ہے، اور جس کے حاملین ہی کے لیے درحقیقت قرآن ہدایت بن کر نازل ہوا ہے۔ ... گویا اِس حکمت قرآنی کی ترتیب یوں ہوئی کہ قرآن حکیم کا حقیقی فیض صرف اُن لوگوں کے لیے خاص ہے جن کے اندر تقویٰ کی روح ہو اور اِس تقویٰ کی تربیت کا خاص ذریعہ روزے کی عبادت ہے۔اِس وجہ سے رب کریم  و حکیم نے اِس مہینے کو روزوں کے لیے خاص فرما دیا جس میں قرآن کا نزول ہوا۔ دوسرے لفظوں میں اِس بات کو یوں بھی کہہ سکتے ہیں کہ قرآن اِس دنیا کے لیے بہار ہے اور رمضان کا مہینا موسم بہار اور یہ موسم بہار جس فصل کو نشوونما بخشتا ہے، وہ تقویٰ کی فصل ہے۔''




اسلام اور جمہوریت، دونوں کا تقاضا ہے کہ پارلیمنٹ کے فیصلوں کے سامنے عملاً سر تسلیم خم کر دیا جائے۔ اِس کے معنی یہ ہیں اور سیاسی اقدار سے واقف ہر شخص یہی سمجھے گا کہ جو فیصلہ ہو جائے، اُس کے نفاذ میں رکاوٹ نہ پیدا کی جائے، اُس کے خلاف شورش نہ برپا کی جائے، کاروبار حکومت کو اُسی کے مطابق چلنے دیا جائے، اپنے حامیوں کے جتھے منظم کر کے اُن کے ذریعے سے نظم و نسق کو معطل کرنے کی کوشش نہ کی جائے، اُس کے خلاف ہتھیار نہ اٹھائے جائیں اور لوگوں کو آمادۂ بغاوت نہ کیا جائے، یہاں تک کہ اُس فیصلے کے نتیجے میں اگر حکومت کسی فرد کے خلاف کوئی اقدام کرتی ہے تو اُس کو بھی صبر کے ساتھ برداشت کر لیا جائے۔ میں جس ہستی کوخدا کا پیغمبر مانتا ہوں، اُس نے مجھے یہی ہدایت فرمائی ہے۔ آپ کا ارشاد ہے:

''تم پر لازم ہے کہ سمع و طاعت کا رویہ اختیار کرو، چاہے تم تنگی میں ہو یا آسانی میں اور چاہے یہ رضا و رغبت کے ساتھ ہو یا بے دلی کے ساتھ اور اِس کے باوجود کہ تمھارا حق تمھیں نہ پہنچے۔'' 

اِس میں صرف ایک استثنا ہے اور وہ یہ کہ مجھے خدا کی نافرمانی کا حکم دیا جائے۔ اِس صورت میں، البتہ میں اُس فیصلے کو عملاً بھی رد کر سکتا ہوں، بلکہ میرا فرض ہے کہ رد کر دوں۔

میری زندگی کا ایک ایک لمحہ گواہی دیتا ہے کہ میں نے ہمیشہ اِسی پر عمل کیا ہے اور اپنے احباب اور تلامذہ کو بھی ہمیشہ اِسی کی تلقین کی ہے۔ لیکن اِس طالب علم کی محرومی ہے کہ اِسے یہ بات کبھی معلوم نہ ہو سکی کہ پارلیمنٹ کے فیصلوں سے اختلاف کا اظہار اور جمہوری طریقوں سے اُن کو تبدیل کرانے کی کوشش بھی جرم ہے اور عملاً تسلیم کرنے کے ایک معنی یہ بھی ہوتے ہیں کہ علم و استدلال کو بھی پارلیمنٹ کے سامنے سر تسلیم خم کر دینا چاہیے اور پارلیمنٹ اگر خدا کے کسی حکم، کسی مسلمہ اخلاقی اصول اور کسی فطری قانون کے خلاف اور اپنے حق قانون سازی سے تجاوز کر کے بھی کوئی فیصلہ کر دے تو اُس سے اختلاف کی جسارت نہیں کرنی چاہیے۔

اِس میں طرفہ یہ ہے کہ یہ معنی میری ہی تحریر سے اور کمال دیانت اور پرہیزگاری کے ساتھ ٹھیک اُسی جملے سے غض بصر کر کے برآمد کر لیے گئے ہیں جو پوری صراحت کے ساتھ اِن کی نفی کر رہا تھا۔ میں نے لکھا تھا:

''لوگوں کا حق ہے کہ پارلیمان کے فیصلوں پر تنقید کریں اور اُن کی غلطی واضح کرنے کی بھی کوشش کرتے رہیں، لیکن اُن کی خلاف ورزی اور اُن سے بغاوت کا حق کسی کو بھی حاصل نہیں ہے۔''

مجھے نہیں معلوم کہ جو شخص یہ کارنامہ انجام دے، اُس کے علم و فہم کو زیادہ داد دینی چاہیے یا سچائی اور دیانت کو۔ اِس وقت تو یہی عرض کر سکتا ہوں کہ: چہ خوش چرا نہ باشد۔

بہرحال، میں واضح کر رہا ہوں کہ پارلیمنٹ کے ہر فیصلے کے سامنے سرتسلیم خم ہے، لیکن میرا جمہوری حق اور دینی فریضہ ہے کہ اُس میں اگر کوئی غلطی ہے یا کہیں حدود سے تجاوز ہو گیا ہے یا اُس سے کسی کی حق تلفی ہوئی ہے تو اُس پر دلائل کے ساتھ تنقید کروں۔ امر بالمعروف اور نہی عن المنکر میرے دین اور میری تہذیبی روایت کے بنیادی اصولوں میں سے ہے اور مجھے حکم دیا گیا ہے کہ انصاف کی گواہی دیتے ہوئے، اللہ کے لیے کھڑے ہو جاؤ، اگرچہ یہ گواہی خود تمھاری ذات، تمھارے ماں باپ اور تمھارے قرابت مندوں کے خلاف ہی پڑے۔  کے اصول کا تقاضا صرف یہ ہے کہ فصل نزاعات کے لیے اکثریت کی راے کو عملاً فیصلہ کن مان لیا جائے۔ اِس کا ہرگز یہ تقاضا نہیں ہے کہ اُس راے کو صحیح بھی مانا جائے اور اُس کی غلطی لوگوں پر واضح کرنے کی کوشش نہ کی جائے۔ دنیا کے تمام دساتیر اور آئینی دستاویزات میں ترمیم کا حق اِسی لیے دیا جاتا ہے کہ اِ ن کی کوئی چیز صحیفۂ آسمانی نہیں ہوتی۔ اہل علم کا فرض ہے کہ برابر اِن کا جائزہ لیتے رہیں اور اگر کہیں کوئی غلطی ہو گئی ہے تو اُس کو درست کرانے کی جدوجہد کریں۔ اسلام اور اسلامی شریعت پر عمل کے لیے جو کچھ ریاست پاکستان میں حکومت کی سطح پر ہونا چاہیے تھا، وہ بدقسمتی سے ہوا نہیں اور جو کچھ ہوا ہے، وہ زیادہ تر بے معنی، بے بنیاد اور خود قرآن و سنت کی تصریحات کے خلاف ہے۔ میں یہ بات برسوں سے کہہ رہا ہوں اور اب بھی یہی کہی ہے۔ یہ اللہ اور اُس کے رسول اور تمام مسلمانوں کے ساتھ اُس نصح و خیرخواہی کا تقاضا ہے جس کی مجھے ہدایت کی گئی ہے۔ اِس سے کسی پاکستانی پر لرزہ طاری نہیں ہونا چاہیے، جس طرح کہ میرے ایک پرانے کرم فرما اور عزیز دوست کے بقول میری جسارت کے نتیجے میں پوری قوم پر طاری ہو گیا ہے۔





میں اور فیضی کانپ گئے تھے۔مجھے لگا جیسے ہاجرہ میرے قریب بیٹھی اپنے خوبصورت ہاتھوں سے میرے اشک صاف کررہی ہوں ۔میں ڈائری بند کرکے چھپ جانا چاہتی تھی، مگر مجھے ہاجرہ حوصلہ دے رہی تھی۔ میں نے اپنے آپ کو سنبھالا اور پڑھنا شروع کیا:( ہاجرہ کی ڈائری کے اگلے اندرجات ):
مجھے(ہاجرہ ) جب ہوش آیا تو اباجی جا چکے تھے۔میری امی مجھے تسلی و تشفی دے رہی تھیں مگر میرا دل خالی تھا، میرے ہاتھ خالی تھے، میرا دامن خالی تھا، میں نے آسمان کی طرف سر اٹھایا اور بولی:
یا رب ! جو بیٹی تو نے جنت کی ضمانت بنائی ہے ،وہ تیری بنائی ہوئی دنیا میں بے اماں کیوں ہے؟
میرا انصاف کون کرئے گا؟
میرا سائیں کون ہے ؟
میں اتنی تہی دامن کیوں ہوں؟
مگر مجھے کوئی جواب نہیں ملا، بس باہر گرج چمک سے بارش شروع ہوگئی، شاید آسمان کا دامن بھی میرے دکھ سے بھر گیا تھا۔ 
میں نے اس روز سے سیاہ رنگ کے کپڑے پہن لئے ،امی مجھے دیکھ کر ہولتی رہتیں اور کہتیں:
"ہاجو تو نے اپنا کیا حال بنا لیا ہے۔"
میں یہ سن کر ہنس پڑتی اور کہتی :
"ماں ! میرا حال تو آپ سب نے مل کر ایسا کردیا ہے، آپ کا قصور یہ ہے کہ آپ اپنی بیٹی کے لیے لڑی نہیں، ماں کاش آپ نے مجھے اس شکن دھوپ میں جلنے سے بچایا ہوتا ،تو آج میں یوں بے اماں نہ ہوتی۔ آپ کہاں تھیں جب دس سالہ بچی کو نکاح کے بندھن میں باندھا گیا تھا؟
آپ نے اباجی آور چاچا جی کو کیوں نہیں کہا کہ جس بچی کو نکاح کا مطلب نہیں پتا اس کو بھیڑ بکریوں کی طرح جائیداد کو بٹوارے سے بچنے کے لئے کیوں قربان کیا جارہا ہے؟"
ماں میرے آگے ہاتھ جوڑ کر رو پڑی،میں ان کے آنسو دیکھ کر جان گئی کہ وہ بھی "بے اماں" تھی،اس کو زبان بندی کا حکم تھا،اگر وہ بولتی تو اباجی اس کے سر سے اپنے نام کی چادر کھینچ لیتے۔ میری بے اختیار ہنسی نکل گئی، میں زور زور سے قہقہے لگا رہی تھی ۔ میں اٹھی اور گول گول دائروں میں گھومنے لگی ،امی بھاگ کر آئیں اور مجھے جھنجھوڑ کر بولیں:
"ہاجرہ تو یہ کیا کررہی ہے؟"
میں ہنستے ہنستے بولی :
"ماں! میں وہ کر رہی ہوں جو آپ نے ساری عمر کیا اور اب میں نے ساری عمر کرنا ہے۔ یہ گول دائرہ ہمارےاردگرد ہمارے گھر کے مردوں نے کھینچا ہے ،ہم نے ساری عمر اس کے اندر ہی گھومنا ہے۔"
امی مجھے پھٹی پھٹی نظروں سے دیکھتی ،اکیلا چھوڑ گئیں، میں کب گول گول گھومتے تھک کر گر پڑی کچھ یاد نہیں ۔
میرے لئے وقت رک گیا تھا اچانک ایک دن اباجی نے حکم صادر کیا کہ ہم کل لاہور جارہے ہیں کیونکہ پرسوں میرا عدالت میں بیان تھا۔ اباجی نے لینڈ کروزر میں بیٹھتے ہوئے مجھے کہا:۔
"ہاجرہ یہ سب تمھارے بھلے کے لیےہی میں کر رہا ہوں،وہ خبیث بھائی صاحب کی جائیداد کے بعد اب میری جائیداد ہڑپنے کے چکر میں ہے۔ لہذا اس بات کا خیال رکھنا کہ عدالت میں جج صاحب کے سامنے تم نے یہی کہنا ہے کہ تم اس سے خوش نہیں ہو ، تمھارا نکاح بچپن میں تمھاری مرضی کے خلاف کیا گیا تھا۔اپنے آپ کو ذہنی طور پر تیاری کرلو۔"
میں خالی خالی نگاہوں سے اباجی کو تکتی رہی۔ہمارے ساتھ اس دفعہ دو سیکیورٹی گارڈز کے علاوہ دو ملازمایئں بھی سفر کررہی تھیں شاید میری نگرانی کے حوالے سے اباجی نے انھیں ساتھ لیا تھا،میں نے دل گرفتگی سے سوچا :
"ہاجرہ آج تیرا اپنا باپ تجھ پر شک کررہا ہے کیونکہ اس کو دھڑکا ہے کہ تو کہیں اس کا ہاتھ چھڑوا کر میاں سے جا نہ مل بیٹھے۔ "۔
ہم عورتیں ساری عمر بے اعتباری کے سائے میں رہتی ہیں ۔گاڑی لاہور کی طرف عازم سفر تھی، مجھے نہیں پتا تھا کہ ابھی میرے نصیب کی سیاہی مزید بڑھنے والی ہے ابھی میرے سر پر پھر آسمان گرنے والا ہے ،لاہور پہنچنے سے پہلے ڈرائیور نے اباجی سے پوچھا:
ملک صاحب نماز کے لئے گاڑی روکوں؟
اباجی نے ماتھے پر ہاتھ مارا اور کہا 
فورا جگہ دیکھ کر نماز کے لئے گاڑی روکو، وقت تنگ ہورہا ہے 
۔میں نے بھی قریب واقع ریسٹورانٹ دیکھ کر سوچا کہ وضو کر کے گاڑی میں ہی نماز ادا کردوں ۔اسی ارادے سے میں ملازماوں کے ساتھ میں اس ریسٹورانٹ میں داخل ہوئی۔ دوپہر کے کھانے کا وقت تھا مگر ریسٹورانٹ خالی تھا، مجھے تھوڑا تعجب ہوا مگر پھر سوچا سفر کے دوران کتنے لوگ یہاں رکنا پسند کرتے ہونگے ۔کاش میں نے اپنی چھٹی حس پر یقین کیا ہوتا ۔ہوٹل کا مینجر مجھے دیکھ کر معنی خیز انداز میں مسکرایا اور بڑے شائستہ انداز میں بولا:
جی میڈم ، ٹیبل لینگی؟
میں نے نفی میں سر ہلایا اور اس سے لیڈیز واش روم کا پوچھا، اس نے مسکرا کر ایک راہداری کی طرف اشارہ کیا ، میرے پیچھے پیچھے ملازمایئں آنے لگیں، تو مینجر فورا بولا:
"ارے بیبیو! آپ کی بیگم صاحبہ باتھ روم تک تو جا ہی سکتی ہیں ۔"
اس نے یہ جملہ کچھ اس تمسخر سے ادا کیا کہ مجھے بڑی اہانت محسوس ہوئی۔ میں زیر لب بڑبڑائی:
"بدتمیز "
توہین کے احساس سے میرا منہ سرخ ہوگیا ، میں نے خادماوں کو ڈپٹ کر کہا:
"میں وضو کر کے آ رہی ہوں ۔باتھ روم سے نکل کر ادھر ہی آونگی تم لوگ ادھر میز پر بیٹھ جاو"۔
مجھے نہیں پتا تھا کہ یہ ہدایات دے کر درحقیقت میں اپنے تابوت پر خود کیل ٹھوک رہی ہوں۔ بد بختی میرے ساتھ ساتھ سائے کی طرح سفر کر رہی تھی ۔کاش اس دن میں اس ہوٹل میں داخل نہ ہوتی یا اپنی ملازماوں کو اپنے ساتھ رکتی۔ مگر افسوس میرا نصیب مجھے ایک دفعہ پھر دغا دے رہا تھا۔ شہزادی کہانی میں دشت ظلمات کے ظالم جادوگر کی نظر ہونے والی تھی۔
میں جیسے ہی راہداری سے باتھ روم میں داخل ہوئی تو کسی نے میرے ناک پر کپڑا رکھ دیا۔ ایک ناگوار سی بدبو نے میری حس شامہ کا استقبال کیا، میں نے ہاتھ پاوں مارے ،مگر میں ہوش و حواس سے ماورا ہوگئی۔
میری آنکھ کھولی تو میں ایک جہازی سائز بیڈ پر پڑی ہوئی تھی۔مجھے فوری طور پر سمجھ نہیں آیا کہ میں کہاں تھی؟ میں نے جلدی سے اٹھنے کی کوشش کی تو میرا سر چکرا گیا، میں نے قرب و جوار کا جائزہ لیا تو مجھے پتا چلا کہ وہ بیڈ ایک سیج کی طرح سجا ہوا تھا، کمرے کی آرائش دیدہ زیب تھی، میں نے اپنا عکس ڈریسنگ ٹیبل میں دیکھا تو میں ٹھٹھک گئی ،میں نے گولڈن رنگ کا غرارہ سوٹ پہنا ہوا تھا، میں سر سے پیر تک دلہن کی طرح آراستہ تھی۔ میرا دل اس زور زور سے دھڑک رہا تھا کہ میں اس کی دھڑکن اپنے کانوں میں سن سکتی تھی ۔میں نے اس طرح سجنے کے خواب سجاول کے لئے دیکھے تھے۔میرا بے مثال روپ آج کسی دشمن کی طرح مجھے للکار کر کہہ رہا تھا ، ہاجرہ آج تو میرے باعث ہی ذلت کے گڑھے میں گرئے گی۔ میری چھٹی حس چیخ چیخ کر کہہ رہی تھی میں کسی بہت بری جگہ پھنس چکی تھی۔اچانک دروازہ کھلنے کی آواز آئی۔میں ایک ہرنی کی طرح وحشت زدہ کھڑی تھی، میری ناموس داو پر لگنے والی تھی۔
فیضی اور میں دائمہ کے رونے کی آواز سے حقیقت کی دنیا میں واپس آئے۔ دور فجر کی ازانیں ہورہی تھیں، ہاجرہ کی ڈائری پڑھتے رات گزر چکی تھی ۔
ہاجرہ کس عفریت کاشکار ہونے جارہی تھی، اس کا پردہ تو اگلی اقساط میں اٹھے گا۔







قحط الرجال کے موجودہ دور میں زندگی کی اقدار عالیہ او ردرخشاں روایات پر جان کنی کا عالم ہے ۔پیہم شکستِ دِل کے نتیجے میں جان لیوا سکوت اور اعصا ب شکن بے حسی نے افراد کو حرص و ہوس کا اسیر بنا دیا ہے ۔ پیمان شکن، محسن کش، کینہ پرور ،حاسد ، ابن الوقت عناصر اور مرغانِ باد نما کے فکر ی افلاس کا یہ حال ہے کہ ایثار ،خلوص او ردردمندی کے مظہر کسی بھی قابلِ قدر کام کو لائق اعتنا نہیں سمجھتے او رکسی معمولی سی فروگزاشت کو نظر انداز کرنے پر آمادہ نہیں ہوتے ۔ اس عالم ِ آب و گِل کے آئینہ خانے میں یادوں کو سدا کلیدی مقام حاصل رہاہے ۔ یادوں کے بین السطور زندگی کے اہم واقعات کا ایسا معتبر حوالہ مستور ہوتا ہے جسے انسانی تجربات و مشاہدات کا بہا اثاثہ سمجھا جاتاہے ۔ افراد کے لیے یادوں کی مثال ایسی حسین فردوس ِ معانی کی ہے جس سے انخلا کی کوئی تدبیر کارگرہو سکتی ۔ عالمی ادبیات میں یاد نگاری کو ایک منفرد صنف ِادب کی حیثیت سے قدر کی نگاہ سے دیکھا جاتا ہے ۔ علم بشریات،عمرانیات اور نفسیات کے ماہرین کا خیال ہے کہ زندگی کے تلخ و شیریں واقعات سے وابستہ یادیں حقائق کا ایسا معدن ہیں جو گنجینہ معانی کے طلسم کی صور ت میں لوح َ دِل پر انمٹ نقوش ثبت کرتی ہیں ۔یہ زندگی کے نشیب و فراز اور حیات و کائنات کے معمولات کا ایسا دھنک رنگ منظرنامہ پیش کرتی ہیں جن کا کرشمہ دامن دل کھینچتا ہے ۔عملی زندگی میں بعض اوقات ایسا بھی ہوتا ہے کہ ماضی کے متعدد ایسے سانحات جوروح کو زخم زخم اور دِل کو کِرچی کِرچی کرنے کا باعث بن جاتے ہیں وقت گزرنے کے ساتھ ساتھ ان کی یادیں زخموں کے اندمال کا وسیلہ ثابت ہوتی ہیں ۔حیران کن بات یہ ہے کہ وفا،ایثار ، رنگ ،خوشبو،حسن ،خوبی ،کردار اور وقارکے تمام استعارے انہی یادوں سے نمو پاتے ہیں ۔فضاؤں میں یادیں اس انداز میں پھیل جاتی ہیں کہ جس وسمت بھی نگاہ دوڑائیں یادوں کی باز گشت سنائی دیتی ہے ۔ حال ہی میں متاز ادیب محمد معین الدین کمالی کی معرکہ آرا تصنیف ’’ یادیں باقی ہیں ‘‘ پڑھنے کے بعد یادوں کی اہمیت اور افادیت کھل کر سامنے آ گئی۔اس وقیع کتاب میں شامل یادیں در اصل تخلیقی فعالیت کے مظہر ایسے ادب پارے ہیں جن میں مصنف کی نجی زندگی کے تمام معتبر حوالے قاری کے قلب و نظر کو مسخر کر لیتے ہیں۔مصنف نے اس کتاب میں درج ذیل شخصیات کے بارے میں اپنی یادوں کو زیب قرطاس کیا ہے ۔ اس کے ساتھ ہی مصنف نے اپنے منفرد اسلوب میں اس امر کی صراحت کر دی ہے کہ ان نابغۂ روزگار ہستیوں اور یادگار زمانہ لوگوں سے وابستہ ہر یاد ناقابلِ تردید حقائق او رناقابلِ فراموش واقعات پر مبنی ہے ۔ 

اسلم مجاہد، اسرار احمد ڈاکٹر ،انور انصاری ، ایک گلوکارہ ( نو رجہاں )، ایک نو جوان مجاہد ، جی ۔ایم سید ، حاجی نجم الدین سریوال ،حسرت موہانی ( سید فضل الحسن ) ، حسن الاعظمی پروفیسر، حمید گل (جنرل) ، رفیق عزیزی سید ، سجاد ظہیر سید ،سلمان ندوی ڈاکٹر سید ، سلطان ٹیپو کا مشغلۂ بے کار ، شاکرہ ضیا ، شریف الدین پیرزادہ ، شیخ عمر ،شیر محمد مری ( جنرل شیروف) ،شین عین ( شفیع عقیل ) ،صباحت علی خان ، عبدالسلام نیازی مولانا ،عبدا لکریم عابد ،عرفان غازی ،عطا الرحیم سید ،غلام احمد اسماعیل،فضل الباری،قابل اجمیری ،قاضی محمد اکبر ،کمال کے آدمی ( تحریر: ڈاکٹر محمد محسن )،کمال کے بیٹے ( تحریر: ڈاکٹر محمد محسن )،کنور محمد امین چوہان ،محمد صلاح الدین شہید، محمد شریف اختر ، مدر ٹریسا، مرسلین شمسی ،معروف حسین مفتی ، مہر ؔ فوقی بدایونی  ،معین اختر ،مشفق خواجہ ،میری شریک حیات ،میری غلطی اُن کا انتقام ، نثار  قدوائی،وہ پو چھتے ہیں معین کمالی کون ہے ؟

یہ کتاب جن ممتاز شخصیات کی یادوں سے مزین ہے ان میں سے چالیس شخصیات کی رنگین تصاویر بھی کتاب کی زینت ہیں جو دو صفحات پر شائع کی گئی ہیں ۔ کتاب کے آخر میں شخصیات اور واقعات کا اشاریہ شامل ہے جو سات صفحات پر مشتمل ہے ۔مصنف نے ان شخصیات کی لائق صد رشک و تحسین زندگی کے اہم واقعات پیش کرتے وقت اپنے ذاتی تجربات کو اولیت دی ہے اور ان سے اپنے مراسم کا اپنے لیے لائق صد افتخار قرار دیا ہے ۔تحلیل نفسی کے ماہرین کی رائے ہے کہ جب کوئی بے کمال شخص کسی با کمال شخص کی فقید المثال کامرانیوں پر کڑھتاہے تو یہ اس کے احسا س کم تری کی دلیل ہے ۔اس قماش کا ابلہ اپنی بد اندیشی سے خود اپنی توہین ،تذلیل اور بے توقیر ی کا مر تکب ہوتا ہے ۔

ایسا محسوس ہوتا ہے کہ گردش ِ ایام سدامعین کمالی کے تعاقب میں رہی اوربہاروں کی جستجو میں اُسے خزاں کے سمے کے سم کا ثمر بھی مشیتِ ایزدی کی صورت میں نا گوار نہ گزرا او ر د س محرم اکسٹھ ہجری میں شہسوارِ کر بلا کی استقامت اس مردِ خود آگاہ کے پیش نظررہی ۔اس کے گلشنِ ہستی میں جب بہار کے اِمکان پیدا ہوئے تونہ جانے کس حاسد کی نظر نے اُس کے ہنستے ،مسکراتے اور بولتے باغ کی رعنائیوں ،رنگینیوں اور عطر بیزیوں کو نگل لیا کہ یہ عنبر فشاں سدا بہار چمن وقفِ خزاں ہو گیااور سکوتِ مرگ میں گل افشانیٔ گفتار سے وابستہ حقائق کے مظہر سب منظر خیال و خواب اور یادوں کے سراب بن گئے ۔ اہلیہ کے انتقال کے بعد یاد نگاری ہی معین کمالی کے اسلوب کا محور رہا۔آتش زدگی کے ایک سانحے میں ان کی وفا شعار اہلیہ دائمی مفارقت دے گئیں ۔’ ’ میری شریک حیات ‘ ‘ کے عنوان سے اس کتاب میں تین انتہائی پر تاثیر مضامین شامل ہیں ۔ ان مضامین کے مطالعہ سے یہ حقیقت واضح ہو جاتی ہے کہ مصنف اپنی اہلیہ سے وابستہ یادوں کے سہارے زندگی بسر کر رہا ہے ۔ان یادوں میں وہ اپنے مستقبل کو دیکھ دیکھ کر جیتا اور مرحومہ کے لیے دعا کرتا ہے ۔ مجھے یہ کہنے میں کوئی تامل نہیں کہ اس کتاب میں شامل یہ تین مضامین مصنف کی یاد نگاری کے کمال کے مظہر ہیں ۔انسانی نفسیات ،جذبات نگاری اور زبان و بیان پر خلاقانہ دسترس کے اعجاز سے یہ مضامین قلب اورر وح کی اتھاہ گہرائیوں میں اتر جانے والی اثر آفرینی سے لبریزہیں ۔ گُل چِین اَجل نے خدمت ، وفا اور ایثار کی اس عطر بیز شگفتہ کلی کو توڑ کرمعین کمالی کے نہاں خانہ ٔ دِل میں نمو پانے والے گلشن ہستی کو بے ثمر ،منزلیں در بہ در ،اُمنگیں زیر وزبر،زیست کے بقیہ لمحات کو مختصراور اُمنگوں کے گلشن کو حسرتوں کے خوں میں ترکر دیا ۔زندگی کی رنگینی ،رعنائی اور بُو قلمونی بلا شبہ ایک خوش گوار طرز عمل اور لائقِ تحسین احساس کی امین ہے اس کے بر عکس موت ایک ایسے روح فرسا المیے اور جان لیوا صدمے کی علامت ہے جس کا تصور ہی ا ذیت ناک ،اعصاب شکن اور لرزہ خیز المیہ ہے ۔وفا شعار اہلیہ کی ناگہانی وفات نے معین کمالی کی روح کو زخم زخم اور دِل کو کرچی کرچی کر دیا مگر وہ اسوۂ شبیرؓ پر عمل پیر اہو کر ا کی رضا پر راضی ہے۔ بادی النظر میں موت کی قربت انسان کو زندگی کی کلفت سے بیگانہ کر دیتی ہے ۔مصنف نے صبر کی روایت میں مشیتِ ایزدی کے سامنے سر تسلیم خم کر دیا ،ضبط کے منشور پر عمل کرتے ہوئے اپنے آنسو پلکوں میں تھام لیے اور لب اظہارکو مقفل کر کے جامد و ساکت بنا بیٹھا ہے۔وہ اس راز سے آگاہ ہے کہ خالق کائنات اُس کے حالِ زبوں پر نظر رکھے ہوئے ہے اور اس کے دِل سے نکلنے والے درد انگیز نالے بھی اس کی سماعت کی زد میں ہیں۔بلند ہمتی،شجاعت،صبر و تحمل اور خالق کائنات کی حکمت پر یقینِ محکم کی اس سے بڑی دلیل اور کیا ہو گی کہ انسان اُس مر حلے پر بھی زندگی کے لیے جد و جہد کرتا رہے جب محرومیوں ،مایوسیوں اور حسرتوں کا عفریت ہر سُو منڈلانے لگے اور موت کے سائے اس کی طرف بڑھ ر ہے ہوں ۔موت کی آ نکھوں میں آنکھیں ڈال کر رفتگاں کاسوگ منانا دلوں کو رفتگاں کی یاد سے آباد رکھنے کا ایک موثر وسیلہ سمجھا جاتا ہے ۔ یہ گردشِ ایام کا جبر اور حالات کی ستم ظریفی نہیں تو اور کیا ہے کہ حجازی نسب کا یہ مدینہ مزاج مستغنی و متقی شخص کُوفے جیسے ماحول میں زندگی کے دِن پُورے کرنے پر مجبور ہو گیا ۔ 

موت یاس و ہراس کے سو اکچھ نہیں جو محض ایک آغاز کے انجام کا اعلان ہے کہ اب حشر تک کا دائمی سکوت ہی ہمارے خالق کا فرمان ہے ۔ عزیزہستیوں کی رحلت سے ان کے اجسام آنکھوں سے اوجھل ہو جاتے ہیں اور یہ عنبرفشاں پھول شہر ِخموشاں میں تہہ خاک نہاں ہو جاتے ہیں ۔ ان کی روح عالم بالا میں پہنچ جا تی ہے اس کے بعد فضاؤ ں میں ہر سُو ان کی یادیں بکھر جاتی ہیں اور قلوب میں اُن کی محبت مستقل طور پر قیام پذیر ہو جاتی ہے۔ ذہن و ذکاوت میں ان کی سوچیں ڈیرہ ڈال دیتی ہیں۔ الم نصیب پس ماندگان کے لیے موت کے جان لیوا صدمات برداشت کرنا بہت کٹھن اور صبر آزما مرحلہ ہے ۔ ایسا محسوس ہوتاہے کہ اجل کے بے رحم ہاتھوں نے ہمارے جسم کا ایک حصہ کاٹ کر الگ کر دیا ہے اور ہم اس کے بغیرسانس گِن گِن کر زندگی کے دِن پُورے کرنے پر مجبور ہیں ۔ اپنے رفتگان کا الوداعی دیدار کرتے وقت ہماری چیخ پکار اور آہ و فغاں اُن کے لیے نہیں بل کہ اپنی حسرت ناک بے بسی ، اذیت ناک محرومی اور عبر ت ناک احساس ِزیاں کے باعث ہوتی ہے ۔غم بھی ایک متلاطم بحرِ زخار کے مانند ہے جس کے مدو جزر میں الم نصیب انسانوں کی کشتی ٔجاں سدا ہچکولے کھاتی رہتی ہے ۔ غم و آلا م کے اس مہیب طوفان کی منھ زور لہریں سوگوار پس ماندگان کی راحت ومسرت کو خس و خاشاک کے مانند بہا لے جاتی ہیں۔ روح ،ذہن اورقلب کی اتھاہ گہرائیوں میں سما جانے والے غم کا یہ جوار بھاٹا حد درجہ لرزہ خیز اور اعصاب شکن ثابت ہوتا ہے ۔کبھی غم کے اس طوفان کی لہروں میں سکوت ہوتا ہے تو کبھی مصائب و آلام کی یہ بلاخیز موجیں جب حد سے گزر جاتی ہیں تو صبر و تحمل اور ہوش و خرد کو غرقاب کر دیتی ہیں۔ یاس و ہراس ،ابتلا وآزمائش اور روحانی کرب و ذہنی اذیت کے اِن تباہ کن شب و روزمیں دِ ل گرفتہ پس ماندگان کے پاس اِس کے سوا کوئی چارہ ٔ کار نہیں کہ وہ مصائب و آلام کی آگ سے دہکتے اس متلاطم سمندر کو تیر کر عبور کرنے اور موہوم کنارہ ٔ عافیت پر پہنچنے کے لیے ہاتھ پاؤ ں مارتے رہیں ۔ ہمارے عزیز رفتگاں ہماری بے قراری ، بے چینی اور اضطراب کو دیکھ کر عالم خواب میں ہماری ڈھارس بندھا تے ہیں کہ اب دوبارہ ملاقات یقیناًہو گی مگر حشر تلک انتظار کرنا ہوگا۔سینۂ وقت سے پُھوٹنے والی موجِ حوادث نرم و نازک ،کومل اورعطر بیز غنچوں کو اس طرح سفاکی سے پیوندِ خاک کر دیتی ہے جس طرح گرد آلود آندھی کے تند و تیز بگولے پھول پر بیٹھی سہمی ہوئی نحیف و ناتواں تتلی کو زمین پر پٹخ دیتے ہیں ۔پیہم حادثات کے بعد فضا میں شب و روز ایسے نوحے سنائی دیتے ہیں جو سننے والوں کے قلبِ حزیں کو مکمل انہدام کے قریب پہنچا دیتے ہیں ۔کہکشاں پر چاند ستاروں کے ایاغ دیکھ کردائمی مفارقت دینے والوں کی یاد سُلگ اُٹھتی ہے ۔تقدیر کے ہاتھوں آرزووں کے شگفتہ سمن زار جب وقفِ خزاں ہو جاتے ہیں تو رنگ، خوشبو،رُوپ ، چھب اور حُسن و خُوبی سے وابستہ تمام حقائق پلک جھپکتے میں خیال و خواب بن جاتے ہیں۔ روح کے قرطاس پر دائمی مفارقت دینے والوں کی یادوں کے انمٹ نقوش اور گہرے ہونے لگتے ہیں ۔ان حالات میں قصرِ دِل کے شکستہ دروازے پر لگا صبر و رضا کا قفل بھی کُھل جاتاہے ۔سیلابِ گریہ کی تباہ کاریوں،من کے روگ،جذبات ِ حزیں کے سوگ اور خانہ بربادیوں کی کیفیات روزنِ اِدراک سے سامنے آ کر کارِ جہاں کے ہیچ ہونے کا سبق دیتی ہیں ۔
 
مصنف نے اس جانب متوجہ کیا ہے کہ یادوں کے معجز نما اثر سے زندگی کی حقیقی معنویت کو اجاگرکرنے میں بے پناہ مدد ملتی ہے ۔ ان کے وسیلے سے انسان ایام گزشتہ کی کتاب کے اوراق میں پنہاں سبق آموز واقعات کی تفہیم کے قابل ہو جاتا ہے ۔یہ کہنا غلط نہ ہو گا کہ ذہن و ذکاوت کی رفعت ،فہم و فراست کی پختگی اور حکمت و دانش کی ندرت کے سوتے یادوں ہی سے پھوٹتے ہیں ۔ اس کتاب میں مصنف نے اپنے ان احباب کو یاد کیا جنھیں دیکھ دیکھ کر اس نے زندگی کے دن گزارے تھے مگر اب ہمیشہ کے لیے آ نکھوں سے اوجھل ہو چکے ہیں حسین یادیں لوحِ دِل پر انمٹ نقوش ثبت کرتی ہیں اور ان یادوں کی تابندگی سے زندگی میں نکھا ر پیدا ہوتا ہے ۔ اس کے برعکس تلخ یادیں زندگی کا سارا منظر نامہ گہنا دیتی ہیں جس کے نتیجے میں ان کے ساتھ بیتے لمحات کی رودادیں حسرتوں کی فریادیں بن جاتی ہیں ۔ اپنے عزیزوں کو لحد میں اُتارکر الم نصیب پس ماندگان زندہ لاش بن جاتے ہیں جن کی آوازیں بھرا جاتی ہیں اور گریہ و زاری کے باعث آنکھیں پتھر ا جاتی ہیں ۔جن عنبر فشاں پھولوں کی مہک قریۂ جاں کو معطر کرنے کا وسیلہ تھی جب گُل چینِ ازل انھیں توڑ لیتا ہے تو ہجوم ِ غم سے گھبرائے ہوئے پس ماندگان کوپُور ی بستی سُونی سُونی دکھائی دیتی ہے اور پُور ا ماحول سائیں سائیں کرتا محسوس ہوتا ہے ۔ حیا ت ِ مستعار کی کم مائیگی ، مر گِ نا گہانی کے جان لیوا صدمات ،کارِ جہاں کی بے وقعتی اور سیلِ زماں کے تھپیڑوں کے لرزہ خیز اور اعصاب شکن خوف کے سوتے کارِ جہاں میں زندگی کی بے ثباتی ہی سے پُھوٹتے ہیں۔ کسی جان سے بھی پیاری شخصیت کا زینۂ ہستی سے اُتر کر شہرِ خموشاں میں تہہِ ظلمات پہنچ جانا پس ماندگان کے لیے بلا شبہ ایک بہت بڑ ا سانحہ ہے مگراس سے بھی بڑھ کر روح فرسا المیہ یہ ہے کہ ہمارے دِل کی انجمن کو تابانی ، ذہن کو سکون و راحت ،روح کو شادمانی ،فکر و خیال کو ندرت ،تنوع ،تازگی اور نیرنگی عطا کرنے والے یہ گل ہائے صد رنگ جب ہماری بزم ِ وفا سے اُٹھ کر ہمیں دائمی مفارقت دے جاتے ہیں تو یہ جانکاہ صدمہ دیکھنے کے بعد ہم زندہ کیسے رہ جاتے ہیں؟عدم کے کُوچ کے لیے رخت ِ سفر باندھنے والوں کی دائمی مفارقت کے بعدالم نصیب لواحقین پر زندگی کی جو تہمت لگتی ہے وہ خفتگانِ خاک پر دِل نذر کر نے اور جان وارنے والے لواحقین کو زندہ در گو رکر دیتی ہے اور اس سانحہ کے بعد وہ سانس گِن گِن کر زندگی کے دِن پُورے کرتے ہیں۔ مصنف نے جس خوش اسلوبی سے اپنے قلب حزیں اوردل و نگاہ کی گہرائیوں میں نمو پانے والے جذبات کی لفظی مرقع نگاری کی ہے اس کے معجز نما اثر قاری چشمِ تصور سے وہ تمام واقعات دیکھ لیتا ہے جن کا احوال اس کتاب میں ان شخصیات کے بارے میں مذکور ہے ۔

’’ یادیں باقی ہیں ‘‘ ایک ایسی کتاب ہے جس میں علم و ادب ،سیاست ،فنون لطیفہ،تنقید و تحقیق ،فلسفہ ،عمرانیات ،تدریس اور مختلف شعبہ ہائے زندگی سے تعلق رکھنے والی ان اہم شخصیات کی یادیں محفوظ کی گئی ہیں جنھوں نے اپنی بے مثال کارکردگی کی بنا پر جریدۂ عالم پر اپنا دوام ثبت کر دیا ۔مصنف نے یاد نگاری میں التزامِ دیدۂ خوش خواب کو پیشِ نظر رکھتے ہوئے تخلیق فن کے لمحوں میں عجز و انکسار اور خلوص و دردمندی کو اپنا شعار بنایا ہے ۔ مصنف نے تعلّی اور خود نمائی کرنے والوں کو اپنی حقیقت سے آگاہ رہنے کی تلقین کی ہے ۔با کمال افراد کے درپئے پندا ر رہنے والوں کے ساتھ مقدر عجب کھیل کھیلتا ہے ۔دوسروں کی تضحیک کرنے والوں کو برادرانِ یوسف کے ہاتھوں ایسے حالات کا سامنا کرنا پڑ سکتا ہے کہ رو سیاہی اور جگ ہنسائی نوشتۂ دیوار کی صورت میں ان کی منتظر رہتی ہے ۔ اس کے بعد اس قماش کے مسخروں کے لیے شہر ِ آرزو کا سوگ منانے کے سوا کچھ باقی نہیں بچتا ۔یہی تلخ یادیں ان کے لیے سوہانِ روح بن جاتی ہیں ۔اپنی تسبیحِ روز و شب کا دانہ دانہ شمار کرتے ہوئے اورآئینۂ ایام میں اپنی ہر ادا کا احتساب کرتے وقت مصنف نے ماہ و سال پر نہیں بل کہ ساعتوں پر اپنی نظر مرکوز رکھنے پر اصرار کیا ہے ۔مصنف نے اس امر کا یقین دلایا ہے کہ ارتکازِ توجہ ید بیضا کا معجزہ دکھانے پر قادر ہے ۔ا س کے ثمر بار ہونے کی دلیل یہ ہے کہ جب یہ سدا بہا ریادوں کو اپنے دامن میں چھپا لیتی ہے تو گلشن ہستی کو دائمی نکھار نصیب ہوتا ہے ۔








قینچی میری زندگی کی واحد کتاب ہے۔جسے میں نے جب پڑھنا شروع کیا۔تو پڑھتا ہی گیا۔اور پڑھتے پڑھتے تب دم لیا، جب کتاب کا آخری لفظ پڑھ لیا۔اِس وقت میری سٹڈی ٹیبل پر تقریباَ سات آٹھ کے قریب کتابیں پڑی ہیں۔لیکن ایک دو ہی کتابیں ایسی ہیں۔جو تکمیل کو پہنچی ہیں۔اور چیونٹی کی رفتار سے پہنچی ہیں۔دراصل میں مطالعے میں بہت سست ہوں۔کتابیں لینا اچھا لگتا ہے۔پر آرام سے پڑھتا ہوں۔لیکن۔قینچی میرے دل کو لگی اور میرا دل مجھے پڑھنے پر مجبور کرتا ہوا قینچی قینچی کی گردان لگاتا رہا۔قینچی مجھ ایسے ناہنجار قاری پر اتنی بھاری ثابت ہوئی جیسے ایک خستہ چوب سفینہ کسی گرداب کی زد میں آجائے۔ایسے ہی مجھے بھی قینچی نے اپنی طرف کھینچ لیا۔ قینچی شراب کی ایک صورت ہے ۔اور پڑھنے سے انسان مخمور ہوجاتا ہے۔ ایک مئے انگوری ہے۔ قینچی ایک سرسبز چراگاہوں کی سرزمین ہے۔جس میں ٹہلتے وقت قاری مناظر کی جازب النظری اور چراگاہوں کی ہریالی۔آبشاروں کی پھوار۔چنگھاڑتے دریاؤں سے لطف اندوز ہونے کے بعد ایسے معلق چٹانوں بھرے راستے سے گزرتا ہے۔جہاں قاری کی آنکھ اشکبار ہو جاتی ہے۔جہاں موسیٰ مصلیٰ کی برفوں میں منشی کی لاش نظر آتی ہے۔جہاں حلیمہ کی آہیں محسوس ہوتی ہیں۔جہاں موسیٰ کا مصلیٰ کی ہر درخت سرنگوں ہو کر سوگوار ہوتی ہے۔جہاں دَرشِی کی جنگلوں میں طیور کو کتے نہیں۔بلکہ آہ زادی کرتے ہیں۔ گاؤں والے منشی کو موسیٰ مصلیٰ کی برفوں میں جلا دیتے ہیں۔طیور کو کتے نہیں۔

میں نے قینچی پڑھ لی۔ اور ایک دن سے کم وقت میں پڑھ لی۔قینچی احمد حسین مجاہد کی ایک عجب شاہکار ہے۔ مجھے احمد حسین مجاہد کو اول بار پڑھنے کا اتفاق ہوا۔اور احمد صاحب کی الفاظ کی کیا زور آوری تھی کہ میں کتاب کے سحر میں تادیر جکڑا رہا۔ اور بلا شبہ میں مزید بھی جکڑا رہتا۔بلکہ کہیں رو ز اور شاید مہینوں تک جکڑا رہتا۔لیکن میں نے خود کو سنبھالا۔قینچی آئل پیٹنگ کی ایک ایسی شاہکار پیٹنگ کی طرح ہے۔جس کے اندر ایک دنیا بسی ہے۔عام طوپر آئل پیٹنگ صرف دور ہی سے اچھی لگتی ہے۔لیکن احمد حسین مجاہد نے اپنے برش سے کینوس پر قینچی کی صورت میں کچھ ایسے رنگ بکھیرے ہیں۔جو قریب سے انسان کو اور زیادہ محسور کرتے ہیں۔اپنے سحر میں اور جکڑتے ہیں۔احمد حسین مجاہد نے اس شاہکار کو مثنوی میں لکھ کر معجزہ کی شکل دے دی۔ قینچی خوبصورت پھولوں کے گرد بظاہر اوجھل کانٹوں کی طر ح ہے۔ جو تب محسوس ہوتے ہیں۔جب ہم آخری مراحل میں ان پھولوں کی طرف ہاتھ بڑھاتے ہیں۔ 

میں نے قینچی پڑھ لی۔ایک اور بات جو میرے لئے حیرت کے باعث ہے وہ یہ کہ احمد حسین مجاہد کی یہ عظیم کتاب ہندکو زبان میں تحریر کی گئی ہے۔اور اول بار مجھے خود پہ فخر محسوس ہونے لگا کہ مجھے ہند کو زبان پڑھنا آتی ہے۔ یا پڑھ تو ہر کوئی سکتا ہے۔کیوں کہ رسم الخط اردو زبان میں ہی ہے۔لیکن اصل بات یہ بھی کہ ہند کو الفاظ کی سمجھ بھی آئے۔تو اول بار مجھے ہند کو زبان کے الفاظ سمجھنے پر خود پر فخر ہونے لگا۔چونکہ میں ہندکو زبان کا اہل زبان نہیں ہوں۔ میری مادری زبان پشتو ہے۔لیکن پچھلے دس بارہ سال سے مانسہرہ میں رہنے کی وجہ ہند کو سے واقفیت ہو گئی۔بہرحال ۔آتے ہیں احمد حسین مجاہد کی شاہکار کتاب’’قینچی ‘‘کی طرف۔قینچی ایک لوک داستان ہے۔ایک عشق کی داستان۔
بزرگاں سی سنڑئیے میں قینچی د ا قصہ
ایہہ سوہنٹری حلیمہ تے منشی دا قصہ

قینچی منشی اور حلیمہ کے عشق کی دردناک کہانی ہے۔کوائی سے آگے شٹراں کے نام کا ایک گاؤں ہے۔دَرشِی کے جنگل، بگیرا جنگل اور عظیم پہاڑ موسیٰ کا مصلیٰ کی آغوش میں اس کہانی کے کردار کبھی زندگی گزارتے تھے۔منشی ضیاء الدین کو گاؤں کی ایک لڑکی حلیمہ سے محبت ہو جاتی ہے۔ منشی ایک خوش شکل اور والا نوجوان ہوتا ہے۔حلیمہ گاؤں کے سکندر کی بیٹی ہوتی ہے۔ حلیمہ کی بہن زلیخا کو منشی اچھا لگتا ہے۔پر وہ اپنی بہن کی خاطر قربانی دے دیتی ہے۔کیوں کہ منشی کو زلیخا کی بہن حلیمہ سے محبت ہوتی ہے۔ ۔ منشی بارہ مولے سے آیا ہوتا ہے اور۔ چوب ہائے عمارتی کے سلسلے میں گاؤں میں مقیم ہوتا ہے۔ جنگل سے درخت کاٹ کر شہر بھیجتا ہے۔ گاؤں کے بہت لوگ منشی کے ساتھ جنگل میں کام کرتے ہیں۔ جن میں ایک حسن گل منشی کا خاص دوست ہوتا ہے۔منشی اپنے ڈھیرے میں رہتا ہے۔گاؤں کا ایک شخص ملنگا جب منشی اور حلیمہ کو دیار کے درخت تلے بیٹھے دیکھتا ہے تو وہ آکر گاؤں کے لوگوں سے سارا ماجرا بیان کردیتا ہے۔

اس کتاب میں بارہا عظیم پہاڑ موسیٰ کا مصلیٰ کا ذکر ہے۔ یہاں میں یہ بتانا ضروری سمجھتا ہوں کہ یہ پہاڑ میرے پسندیدہ پہاڑوں میں سے ایک ہے۔اور میں نے ایک عرصے سے یہ خواہش دل میں پال رکھی ہے کہ کبھی تو میں یہ پہاڑ سرکروں گا۔آج صبح جب میں یہ کتاب پڑ رہا تھا تو گزشتہ شب جو یہاں بارش برسی تھی۔تو ہمارے چھت سے نظر آتے پہاڑوں پر سردیوں کی اول برف پڑی تھی۔جس میں موسیٰ کا مصلی بھی تھا۔ایک رات جب حلیمہ منشی سے ملنے آتی ہے تو اُسی رات موسیٰ کا مصلیٰ پر سردیوں کی پہلی برف پڑتی ہے۔موسم خاصا ٹھنڈا ہوجاتا ہے۔
برف پے گئی اے اَج مُصلےٰ تے منشی
چُھری اے حلیمہ دے گلے تے منشی
بڑا سخت سِی اے تے ٹھنڈی ہوا اے
مڑے کول کُجھ نینھ بس اپڑیں وفا اے

آپ قینچی ضرور پڑھیں۔ میں بیان نہیں کرسکتا کہ اس شاہکار کی تخلیق کا میں احمد حسین مجاہد کا کس طرح شکریہ ادا کروں۔کیوں کہ مجھے بالکل علم نہ تھا کہ ہمارے مانسہرہ میں کاغان اور ناران میں بھی ایسی لوک کہانیوں کے کردار زندگی گزار چکے ہیں۔موسیٰ کا مصلیٰ کی برفوں پر منشی کی لاش ہوسکتی ہے۔مجھے بالکل علم نہیں تھا۔

لطف تو تب آئے گا جب یہ کہانی ایک ناول کی شکل اختیار کر جائے۔ مثنوی تو ایک عظیم شاہکار ہے۔ اور میں یقین سے کہہ سکتا ہوں کہ اسے ترنم سے سنانے میں جو درد ہوگا۔وہ خدا ہی جانتا ہے۔لیکن پھر بھی میری احمد حسین مجاہد سے درخواست ہے کہ پلیز سر آپ اسے ایک ناول کی شکل دے دیجئے۔یا پھر مجھے اجازت دے دیجئے کہ میں اسے آپ کے توسط سے ایک ناول کی شکل دے دوں۔لیکن احمد حسین مجاہدسر! اگر آپ ناول کی صورت دیں تو ادب کی دنیا میں گراں قدر ناول کا اضافہ ہوجائے گا۔کیوں کہ ہم تو ادب کی دنیا میں طفل مکتب ہیں۔ 

قینچی ادب کی دنیا میں ایک ایسے روشن الاؤ کی طرح ہے۔جس میں جلتی لکڑیاں دراصل ادب کی ہر صنف پہ بھاری ایک نئی طرز تحریر ہے۔ جس کی تپش سے ادب میں لوک کہانیوں سے ناآشنا لوگ مستفید ہورہے ہیں۔تپش لے رہے ہیں۔اور تیرگی کے دشت میں رواں ادب کے کارواں کیلئے یہ الاؤ ایک مشعل راہ ہے۔بلا احتمال قینچی ادب کی کہکہشاں کا ایک روشن اور دوسروں کی روشنی ہیچ ثابت کرنے والا ستارہ ہے۔

آج بھی موسیٰ کا مصلیٰ سر کرنے کیلئے کوہ نوردی پر نکل جانے والے کوہ پیما جب موسیٰ کا مصلیٰ کی میدانوں اور بہکوں میں الاؤ روشن کرتے ہوں گے۔تو انہیں اُس میں منشی کا چہرہ نظر آتا ہوگا۔اور اگلی صبح جب الاؤ سرد پڑتا ہوگا۔تواُس الاؤ کی جگہ راکھ پڑی ہوتی ہوگی۔اور اُس راکھ میں منشی کے جسم کے جلے ہوئے حصے کی راکھ بھی شامل ہوگی۔
محبت دے قصے ، دی کجھ انتہا نینھ
حلیمہ دا کِے ہویا،کجھ بھی پتہ نینھ






ذیل میں وطن عزیز کے ان ممتاز ادیبوں کے نام ترتیب ( الف بائی ) سے دئیے جا رہے ہیں جن کے اشہب ِ قلم کی جولانیوں کے اعجاز سے اس معرکہ آرا کتاب میں انسان شناسی کے متعدد نئے امکانات سامنے آ ئے ہیں :
آزاد رشیدی شہباز نگری،آفاق صدیقی پروفیسر ، آ نسہ شہرین قمر ، ابن صفی ، ابن عظیم فاطمی، احسن علی احسن ، اختر سعیدی ، اطہر ہاشمی ،الطاف حسین قاضی ، انجم شادانی ، انعام الحق جاوید ،انور احمد علوی ،انور سدید ڈاکٹر ، انیس الرحمٰن ڈاکٹر ،ایس ایم معین قریشی ڈاکٹر ،تاج صدیقی،ثبین سیف ،جہاں گیر عباسی پروفیسر،حسرت کاس گنجوی ڈاکٹر ،حسین مجروح ،حمیر ا راحت ،رئیس امروہوی، سائرہ غلام نبی ،سرفراز شاہد،سردار احمد خان پروفیسر ڈاکٹر ،سلمیٰ لطیف ،شاہد بخاری ،شجاع الدین غوری ،شمس الحق پروفیسر ،صابر علی ہاشمی ڈاکٹر سید،طاہر سلطانی،عاصی کرنالی،عثمان رمز پروفیسر،عصمت زیدی،علی حیدر ملک ،عنایت علی خان پروفیسر،غلام شبیر رانا پروفیسر ڈاکٹر ، قاری عبدالرحمٰن مجاہد ،قاسم جلال ڈاکٹر سید ،قمر وارثی،کلیم فاروقی پروفیسر،گلزاراحمد راہی،محبوب سبحانی،محسن بھوپالی،معراج جامی سید،معین کمالی ،مہر الٰہی شمسی،منظر ایوبی پروفیسر، نسیم خان سیما پروفیسر ڈاکٹر ،نسیم سحر ،نسیم انجم ،نکہت بریلوی،ن۔م نیازی، نیناعادل ،وضاحت نسیم،وفا بریلوی۔

اس کتاب کے مطالعہ سے یہ حقیقت واضح ہو جاتی ہے کہ عزیز جبران انصاری کی شخصیت بہ ظاہرایک پُر سکون سمندر ہے مگر اس کی تہہ میں پنہاں دُرِ نایاب سطح کے نیچے سمٹے تلاطم کا احساس و ادراک مطالعہ احوال کا اہم ترین تقاضا ہے ۔یہ بات کسی سے مخفی نہیں کہ یہی وہ پہلو ہیں جو قاری کے فکر و خیال کو مہمیز کرتے ہیں۔رخشِ حیات پیہم رو میں ہے گردش ِایام کے نتیجے میں یہاں زندگی ایک جبر مسلسل کی صورت اختیار کر لیتی ہے ۔ ماہرین علم بشریات کی رائے ہے کہ معاشرتی زندگی میں افراد کے باہمی تعلقات ،روّیے اور رُوپ مسکرانے ، للکارنے ،دھتکارنے ،سسکنے ،بسورنے ،آہیں بھرنے ،آنکھیں چار کرنے ،زہر مار کرنے ،کھانسنے اور چھینکنے کی صورت میں موسموں کے مانند رنگ بدلتے ر ہتے ہیں۔اکثر ایسا بھی ہوتا ہے کہ تزکیہ نفس کے سلسلے میں محض چھینکنا ہی غم سے نجات پانے میں معاون ثابت ہوتا ہے ۔گویا چھینکنا بھی ایک ایسا فعل بن جاتا ہے جو سمے کے سم کے ثمر کے مسموم اثرات کو کافورکرنے کی مسحور کن صورت سامنے لاتا ہے ۔ زندگی آموز ادب کی تخلیق کے لیے گردشِ حالات سے ناخو ش و بیزار رہنے کے بجائے اپنے حصے کی مشعل کو فروزاں رکھنا از بس ضروری ہے۔اس کتاب میں شامل مضامین کا بہ نظرغائر مطالعہ کرنے سے اس بات کا یقین ہو جاتا ہے کہ تمام مضمو ن نگاروں نے اپنی رجائیت پسندی اور وسیع النظری کا ثبوت دیتے ہوئے ایک عبقری دانش ور کے بارے میں حقائق کی گرہ کشائی کرنے میں کوئی تامل نہیں کیا ۔

عزیز جبران انصاری نے زندگی بھرحوصلے او رامید کا دامن تھام کر سفاک ظلمتوں میں بھی چراغِ تمنا فروزاں رکھنے کی راہ دکھائی ہے ۔ عزیز جبران انصاری نے خو د اعتمادی،عزتِ نفس ،فن کار کی انا اور خودداری کا بھرم قائم رکھتے ہوئے جبر کا ہر انداز مسترد کرتے ہوئے جس بے باکی سے معاشرتی زندگی سے وابستہ تلخ حقائق کو سامنے لانے کی کوشش کی ہے وہ ہر اعتبار سے لائق صدر شک و تحسین ہے ۔ان کا اسلوب معاصرین کے لیے ایک مثال بن گیا ہے جسے لمحات کے بجائے ہر عہد کی علمی و ادبی تخلیقات ، تخلیقِ ادب کے محرکات اور تاریخی واقعات میں پزیرائی ملے گی۔ اپنے خون جگر کی آمیزش سے اپنی دنیا آپ پیدا کرنے والے اس بلند ہمت تخلیق کارنے عزم و یقین کے ساتھ افکارِ تازہ کی جستجوکی خاطرروشنی کے جس سفر کا آغاز کیاوہ آنے والی نسلوں کے دلوں کو ایک ولولہ ٔ تازہ عطا کرتا رہے گا اور جہانِ تازہ کی نوید سناتا رہے گا۔عزیز جبران انصاری کی طرز ِ فغاں کے بارے میں یہ بات بلاخوفِ تردید کہی جا سکتی ہے کہ ذوقِ سلیم سے متتمع تخلیق کاروں کے لیے مستقبل میں یہی طرزِ ادا ٹھہرے گی ۔ مضمون نگاروں کا اس امر پر اتفاق ہے کہ ایک پُر عزم تخلیق کار کی حیثیت سے عزیز جبران انصاری نے قارئین کی توجہ اس جانب مبذول کرانے کی سعی کی ہے کہ حیاتِ جاوداں کا را زستیز میں پنہاں ہے ۔ وقت کی مثال بھی سیلِ رواں کی مہیب متلاطم موجوں کی سی ہے ۔کوئی بھی شخص اپنی قوت ،ہیبت اور ثروت کے باوجود بیتے لمحات کی چاپ اور آب رواں کے لمس کو دوبارہ محسوس کرنے سے قاصر ہے ۔ سردی ،گرمی ،خزاں اور بہار کی طر ح وقت کبھی ایک جیسا نہیں رہتا ۔افلاک سے پُر درد نالوں کا جواب ضرور آتا ہے ،قفس آباد طیور کی فغاں میں نہاں کرب سے یہ بات عیاں ہے کہ خزاں کے سیکڑوں مناظر دیکھنے کے بعد فروغ گلشن و صوت ہزار کا موسم اب دُور نہیں ۔آسمان کا رنگ بدلتے ہی صیاد کے ہاتھوں کے توتے اُڑ جائیں گے ۔در کسریٰ پر صدا کرنے والے اس حقیقت سے آگا ہ ہیں کہ ان کھنڈرات میں اُڑتی ہوئی خاک،ملخ و مُور ،بُوم و شِپر،زاغ و زغن ، جامد و ساکت پتھروں اور حنوط شدہ لاشوں کے سوا کچھ بھی نہیں۔

ایک کثیر التصانیف ادیب کی حیثیت سے عزیز جبران انصاری کے ہر صنف ادب میں اپنی تخلیقی فعالیت کا لوہا منوایا ہے ۔زود نویس ادیبوں کے بارے میں اکثر ناقدین کی یہ رائے کہ ان کی زود نویسی بھی ادب کی ثروت میں غیر معمولی اضافہ کا وسیلہ ثابت ہوتی ہے ۔اس تلخ حقیقت سے انکار نہیں کیا جا سکتا کہ حزم و حجاب ،مصلحت اندیشی اور بلاجواز اعتدال تخلیقِ فن کی راہوں میں سدِ سکندری بن کر حائل ہو جا تا ہے ۔عزیز جبران انصاری کے خیال میں تخلیقِ ادب میں فراوانی جہاں تزکیہ نفس کے سلسلے میں تخلیق کار کے لیے شادمانیوں کا وسیلہ ثابت ہوتی ہے وہاں اس کے معجز نما اثر سے عملی زندگی میں یہ فقید المثال کامرانیوں کی نقیب بھی ہے ۔ عزیز جبرا ن انصاری کی شخصیت اور اسلوب پر لکھے گئے ان مضامین کے مطالعہ سے قاری اس نتیجے پر پہنچتا ہے کہ ایک جری تخلیق کار تیشۂ حرف سے ہر فصیلِ جبر کو پا ش پاش کرنے پر قادر ہے۔اس کے باوجود ادیب کی زندگی میں کئی ایسے سخت مقامات بھی آ تے ہیں جہاں وہ محو حیرت رہ جاتا ہے اور اس کی کوئی امید بر نہیں آتی اور نہ ہی اصلاح احوال کی کوئی صورت دکھائی دیتی ہے ۔ایسے مقامات میں کورانہ تقلید ،توہم پرستی اور جہالت کے سراب اور اِن کے پیدا کردہ فتنے ہیں جنھیں حساس تخلیق کاردِل پر ہاتھ رکھ کر پر نم آ نکھوں سے دیکھنے کے بعد ان کے تباہ کن اثرات کے بارے میں سوچتا ہے اور اس طرح دُہرے عذاب میں مبتلا ہو جاتا ہے ۔ ایسے جان لیوا سانحات اور سخت واقعات کی تاب لانا بہت کٹھن مرحلہ ہے ۔یہ و ہ مصائب و آلام ہیں جو فکری بے اعتدالیوں کاسبب بن کر معاشرتی زندگی میں زہر گھول دیتے ہیں۔انسان صبح خیزیوں ، رہزنوں،قزاقوں او راچکوں سے تو جان بچا کر بھاگ نکلنے میں کامیاب ہو سکتا ہے مگر رہبرجب پیرِ تسمہ پا بن جائیں تو اس الم ناک ستم کا ازالہ کیسے ممکن ہے ۔ چربہ سازی ،سرقہ ،کو ر مغزی ،بے بصری اور تقلید کی مہلک روش سے ایسی فکری کجی پیدا ہوتی ہے جو ذہنی افلاس کی را ہ ہموار کر کے تخلیقی عمل کو ناقابل تلافی نقصان پہنچاتی ہے ۔

اس کتاب کے مضمون نگاروں نے عزیز جبران انصاری کے اسلوب کا تجزیاتی مطالعہ کرتے وقت اس امر کی صراحت کر دی ہے کہ عزیز جبران انصاری کے منفرد اسلوب سے قاری جس پر لطف اور حیات آفریں تخلیقی فعالیت سے متعار ف ہوتا ہے اس کے سوتے مصنف کے ذہن و ذکاوت کے ساتھ ساتھ قلب و نظر کی اتھاہ گہرائیوں سے بھی پُھوٹتے ہیں ۔عزیز جبران انصاری نے ذہن و ذکاوت کو تخلیقی عمل میں چراغِ راہ سمجھا ہے جب کہ دل و نگاہ کی نوائے سروش کی امین وجدانی بصیرتیں اُنھیں سدا منزلوں کا پتا دیتی ہیں ۔ان کے اسلوب سے یہ بات کھل کر سامنے آ جاتی ہے کہ زندگی کی کلفتیں ،آلام ِ روزگار کی تمازتیں ،پُر آشوب حالات ،صبر آزما لمحات اور عزیزوں کی دائمی مفارقت کے صدمات میں تپ کر انسان کندن بنتا ہے ۔اپنے تجربات کی بنا پر انھوں نے واضح کر دیا کہ وقت کی اہمیت ،جد و جہد کی افادیت ،صبر و استقامت کی برکت،مشیت ایزدی کے سامنے سر تسلیم خم کرنے کی روایت کو پروان چڑھانے سے دلوں کو مرکزِ مہر و وفا کرنے کی تمنا پوری ہو سکتی ہے ۔اس کتاب کے مضامین جامِ جہاں نما کے مانند ہیں جس میں عزیز جبران انصاری کی ہفت اختر شخصیت کے تمام پہلو جلوہ گر ہیں ۔علم دوستی ،ادب پروری اور انسانی ہمدردی عزیز جبران انصاری کی شخصیت کے نمایاں اوصاف ہیں ۔قدرتِ کاملہ کی طرف سے انھیں جو دِلِ بینا عطا کیا گیا ہے،اس میں سارے جہاں کا درد سمٹ آ یا ہے ۔ان کے مزاج میں بے پایاں مروت ،بے لوث محبت ،بے باک صداقت ،اخلاق و اخلاص،عجز و انکسار،نرم دلی ،عظمت انساں کے لیے جد و جہد اور ایثار کے جذبات کی فراوانی ہے ۔ہر درماندہ رہروکے دکھوں کا مداوا کرنے کے لیے مرہم بہ دست پہنچنا عزیز جبران انصاری کا شیوہ ہے ۔

قحط الرجال کے موجودہ دور میں عزیز جبران انصاری جیسے مصلح اور خادم خلق ادیب کا وجود کریم کا انعام سمجھنا چاہیے ۔ معاشرتی زندگی میں حرص وہوس کے بڑھتے ہوئے رجحانات کے باعث اقدار و روایات کی زبو ں حالی نے گمبھیر صور ت اختیار کرلی ہے ۔آج کے دور کا المیہ یہ ہے کہ وعدہ معافوں ،لفافوں ،لوٹوں ،لٹیروں اور مرغانِ باد نما کی صورت میں جہالت او رخست و خجالت کے مظہر ایسے مسخرے ہر طرف دندنانے اور ہنہناتے پھرتے ہیں جن کی ڈھٹائی دیکھ کر انسان ششدر رہ جاتا ہے ۔ان اجلاف و ارذال اور سفہاکے چنڈو خانے اور قحبہ خانے کا مطبخ آ ب دار خانے کا رشک دکھائی دیتا ہے ۔اس پر طرفہ تماشا یہ ہے کہ جامہ ٔ ابو جہل میں ملبوس یہ بز اخفش حاتم طائی کی قبر پر لات مار کر اپنے مکر کی چالوں سے ا پنی جہالت کا انعام ہتھیانے میں کامیاب ہو جاتے ہیں ۔ وقت کے ایسے سانحات اور شقاوت آمیز ناانصافیاں حساس تخلیق کاروں کے لیے سوہانِ روح بن جاتی ہیں ۔اس کتاب میں عزیزجبران انصاری کی زندگی کا پورا منظر نامہ دیکھ کر قاری حیر ت زدہ رہ جاتا ہے۔ عزیزجبران انصاری نے جس طر ح ستاروں پر کمند ڈالی ہے اُسے پیشِ نظر رکھتے ہوئے قاری بے اختیار پکار اُٹھتا ہے کہ عززی جبران انصاری نے جس انداز میں پرورش لوح و قلم کی ہے وہ اوروں سے تقلیداً بھی ممکن نہیں۔